<div class="table">
<div class="middle">

<p class="alignright"> La morte mi mantiene sveglio.</p>

<p class="alignright"> [Joseph Beuys]{.smallcaps}</p>

</div>
</div>

\newpage
<div class="breakpage"></div>

#Cambalache { .hidden }

<p class="aligncenter">**CAMBALACHE**[^1]**, 1983**</p>

<br/>

<br/>

<p class="linepull">Fuori è notte. Notte, come è giusto che sia.</p>

Nelle viscere della terra è sempre notte, è l'ora delle talpe nel regno della talpa. Cosa importa la luce del giorno a chi vive sottoterra? Non molto. Da tempo sei un tutt\'uno con la terra e, all'inizio, ti è sembrato che la cosa migliore fosse rimanere totalmente immobile. Non sono forse la stessa cosa le sue viscere e le tue? Una voce dal profondo della terra ti dice: abbandona le tue ossa per sempre, al diavolo! Le ossa non sono forse bacchette per il suonatore di tamburo, flauti per il flautista? Ci tieni tanto a quel paio di omeri e a due tibie buone a malapena per suonare un timpano? Dove potresti stare meglio che qui disteso? Migliaia di persone che soffrono d'insonnia sarebbero d'accordo su una cosa: le ore migliori sono quelle che si passano dormendo. Ma starsene fermi per tanti anni non può far bene. Vorresti far danzare le formicolanti estremità del corpo, risvegliare la punta delle dita.

«Se solo potessi liberare le ossa delle mani e rimetterle assieme con uno schiocco delle dita!». Hai la sensazione di avere del gesso al posto delle mandibole, il gesso che usano i dentisti per prendere le impronte; e fai anche fatica ad aprire gli occhi: «Il tipo che mi ha imbalsamato non era molto esperto», una polvere bianca più secca della terra si è impadronita di una parte del tuo cervello: perdita di memoria, magnesio, calce.

Di quanto tempo ha bisogno un corpo per decomporsi? Sei, sette, dieci anni? Secondo gli antropologi forensi, dipende dal grado di umidità. Vuoi fare una prova? Uccidi un gatto, lascialo al fresco sulla finestra e vedrai.

Non riesci a ricordare niente. Hai la mente pulita, come se avessero fatto tabula rasa. Tuttavia non sono riusciti a cancellare proprio tutto. C'è una piccola luce in fondo al tunnel; prendi con le dita quel filo di luce, come di fiammifero e, a poco a poco, srotola il gomitolo con molta attenzione per evitare che quell'impercettibile filo si spezzi. Qualcosa sì, ricordi: sei in grado di unire le parole e costruire delle frasi. Sei sintassi. Pura grammatica. Un ammasso di parole senza identità. Presto recupererai la memoria. È solo una grave amnesia, avrai ricevuto un forte colpo, chi lo sa, devi sgranchirti, allontanare i tormentati postumi del risveglio, i violenti postumi di una sbronza di tequila, di tequila o di qualunque cosa fosse il veleno distillato che bevevi una ventina d'anni fa. No, ormai te ne sei reso conto: nel tuo caso non sarà facile come alzarsi da un prato, scrollarsi di dosso i fili d'erba e riprendere il cammino fischiettando.

Non sarà facile uscire da qui.

E una volta fuori? C'è qualcuno ad aspettarti? Cespugli di lavanda, pini nani, erica ovunque, piante di fico ancora troppo giovani per dare frutti, alberi costretti a flettersi alla ricerca di un riparo dal sole cocente, piegati su se stessi e rannicchiati per farsi ombra, sembrano pentiti di essere nati; rovi senza more, molti rovi, al massimo qualche eucalipto, qualche pino. Per il resto, il deserto. Vicino al mare l'odore della terra è più penetrante. C'è afa, in bocca il bisogno di acqua dolce sovrasta il conforto della brezza salmastra di gabbiani. Strade provinciali costellate di rattoppi di bitume. Profumo di erbe aromatiche, finocchietto e salvia, sul ciglio della strada, anice e sabbia. Ci sono anche gli aghi di rosmarino, pronti a pungere chiunque avvicini le dita. Anche se non viene dal mare, il vento soffia a mulinelli, non è tramontana ma è vento del sud; mulinelli di polvere. Osserva l'insonnia delle lucertole, immobili sulle pietre come magneti sul frigorifero: Mani in alto! Non è molto diverso da un deserto messicano. Anche se qui non fa così caldo, certo. Anche i cactus sono meno spettacolari, piccoli e dispersi.

Messico, tequila? Perché tanti riferimenti all'altra parte dell'oceano, *güerito*? *¡No mames, güey!* Ma tu non sei mai stato in Messico! Forse si tratta di un qualche segnale stradale della memoria. Questo narratore sta cercando se stesso: dammi qualche traccia che mi possa chiarire se devo darti del tu o del lei. Te ne ho fatte tante. Non sempre mi sono comportato bene con te, mi odieresti, se fossi vivo. Stai attento, lettore, anche ai dettagli apparentemente più incoerenti. I cocci di una bottiglia vuota, il lontano odore di legna bruciata la sera prima, un campo scout nell'antico suono di una vecchia chitarra hippy, canti di fratellanza «*perché lasciarci e non sperar di rivederci ancor, perché lasciarci e non serbar questa speranza in cuor*», persone che festeggiano un impossibile incontro futuro, eterne amicizie estive che durano due settimane e si spengono velocemente. Continua, avanti, vai avanti: erba alta verdastra, rare piante di menta dal retro argentato, odore di alcol o di catrame, non così caratteristico come quello della benzina, non altrettanto profondamente nauseante. L'odore del mare inquinato è più sopportabile di quello di gasolio della strada. Il vento ricomincia a sollevare la polvere, non si vede nessuno. Guarda, guarda: portavi una maglietta dei mondiali di calcio del Messico. Allora era quello! Non sei mai stato in Messico, ma indossavi una maglietta dei mondiali messicani quando ti portarono ammanettato, trascinando i piedi legati (ancora legati? Sì: due, tre, quattro volte legati, molto stretti, troppo, così stretti da fare ancora male alle caviglie anche dopo vent'anni, così stretti che, se mai dovessi raccontare a qualcuno quel che ti è successo, anche lui si sentirebbe le caviglie legate). Mentre ti trascinavano in mezzo a questi rovi, forse avrai pensato ai vantaggi del peyote. «Se fossi sulle montagne russe, se stessi facendo un trip lisergico, se tutto questo fosse solo un sogno!». No, no, non credo\... Pare che tu non fossi già più vivo quando ti hanno portato qui. O forse sì? Ti hanno sparato il colpo di grazia proprio qui? O ti hanno portato qui già cadavere, corpo inerte, le palpebre abbassate? Ma allora, che bisogno c'era di portarti qui in manette? Supponiamo che le cose siano andate così: ti hanno portato qui senza manette, perché le manette, con il loro numero di serie, possono essere una traccia per risalire ai responsabili anche dopo molti anni. O forse vi hanno portati qui ancora vivi, con gli occhi bendati, la bocca tappata, le mani legate con brandelli di lenzuola. I tuoi carnefici erano crudeli e intelligenti. Da un certo grado di crudeltà in poi, bisogna essere intelligenti per poter essere ancora più crudeli; che piaccia o no, le cose stanno così, come ben sa il Diavolo!

Da qui si sente il rumore delle onde del mare? No. Il mare è abbastanza vicino, ma non a sufficienza: oggi il Mediterraneo è un contenitore muto. E non illuderti: per i morti, il mare non è che un'invenzione.

Qualche rovo e una radura. E ancora altri rovi, la cui unica funzione sembra essere quella di infastidirci e mettere alla prova la nostra pazienza. C'è della sabbia negli spiazzi e questo dà l'illusione di poter camminare scalzi, anche se subito compaiono le pietre, i sassolini e i sassi, piccole rocce e non così piccole. Il punto in cui ci si allontana dal sentiero. Questi rovi non sono come quelli della costa cantabrica, sono meno fitti, non sono dello stesso verde brillante, sono ricoperti da un colore bianco opaco come il retro delle foglie di menta, *lì, lì* e *lì*, arbusti rinsecchiti che si innalzano come pertiche o fruste, muretti di recinzione fatti di pietre piatte sovrapposte una all'altra; gli uomini arrivano a passo sicuro, il desiderio di portare a termine al più presto quel lavoro li aiuta a controllare il nervosismo. Forse qualcuno di loro conosceva già il posto. Forse ci aveva già fatto qualche altro lavoro sporco. Non si può sapere che tipo di lavoro sporco. Solo o con l'aiuto di qualcun altro. Solo o con l'aiuto del fango. Siamo lontani dalla strada? Un chilometro? Un chilometro e mezzo? Solo un mezzo chilometro? Non c'è bisogno di allontanarsi tanto, basta fare pochi passi e ci si ritrova lontano dai percorsi e dalle abitudini della gente. Di solito sono sufficienti due passi per allontanarsi dai cammini più battuti e frequentati. Ne basta uno per cadere dal bordo del precipizio.

Perché è notte. Notte, come è giusto che sia in questi casi. E lo è. La strada non è una di quelle principali. «Questo figlio di puttana non si merita nemmeno di essere nascosto bene», pensa qualcuno. «Cane bastardo, dovremmo lasciarlo appeso a un lampione, come lezione per chi vuole capire, si merita di essere lasciato sul ciglio della strada come un ratto sfracellato, come hanno fatto con Trota; che anche lui venga trovato da turisti tedeschi che si sono fermati a vomitare, dietro una cunetta e con la bocca piena di mosche».

Il punto non è che cosa ti meriteresti tu.

Questo non ha niente a che vedere con quello che ti meriti, ma con *quello che loro vogliono nascondere*. Un alibi appropriato e garanzie di sicurezza, salvare la pelle, adesso e fra vent'anni, le mani e il fascicolo personale immacolati. Essere al sicuro finché le leggi, le condanne e la memoria vadano in prescrizione. *Ci è scappata la mano*. Gli è scappata la mano e non l'hanno ancora ritrovata. La mano. Dove?

Qui.

Forse sono arrivati fin qui in macchina, forse ti hanno portato qui a spalle, sarebbe un tragico paradosso: «*Se tuo fratello cade, caricatelo in spalla e vai avanti*» proprio come nella canzone di lotta. Ma chi è meschino e a chi appartiene la meschinità? Forse li capiresti, dovresti capirli, se ti mettessi nella loro pelle. Se tu fossi nei loro panni, saresti uguale a loro, a loro e alle loro circostanze. «Io sono io e la mia circostanza, e se non salvo questa, non salvo neppure me»[^2]. Si è soliti dimenticare la seconda parte della frase del famoso filosofo, chissà perché. Ma nessuno si mette nella pelle di un altro: è già abbastanza faticoso mettersi nella propria pelle, figurarsi in quella di un altro. La differenza è che tu adesso sei ossa, non certo nella tua pelle.

Il bagagliaio si apre di colpo. O forse è un furgone. Un furgone degli anni '80, un *Ebro*, sospensioni scarse e -- a causa forse dei gommini consumati -- tergicristalli stridenti e insufficienti. Il veicolo sobbalza dove la polvere e la sabbia si mischiano. Nel baule il cadavere si muove, alla luce di una torcia una testa inerte con una profonda ferita sulla fronte. Ti coprono subito, una coperta marrone come seconda pelle.

Sì, me ne rendo conto. Per ora resisto alla tentazione e ti do del tu, non so perché, mi viene spontaneo con i morti.

I morti sono molti e gradiscono sempre un po' di intrattenimento.

Qui, siamo negli anni '80. In Spagna, su cinque persone in età lavorativa, due sono disoccupate, sempre secondo i dati ufficiali; è l'anno in cui lo svedese Björn Borg si ritira dal tennis e Martina Navratilova vince il torneo di Flushing Meadows; nella base di Vostok in Antartide si raggiungono gli 89,2º C sottozero, la temperatura più bassa mai registrata sulla Terra; è il sesto anniversario della morte di Elvis Presley, un altro che prima o poi andrebbe risvegliato; all'ospedale Bellvitge di Barcellona si realizza il primo trapianto di fegato nello Stato, non sempre la carne aperta dallo scalpello è un macello; l'8 marzo, giornata della donna, Ronald Reagan dichiara che l'Unione Sovietica è «l'impero del male»; il primo settembre i cacciabombardieri sovietici abbattono un areo civile di linea sudcoreano a causa di un tragico errore, provocando tragicamente 269 tragiche morti. È l'anno della scomparsa di Tennessee Williams, *Desiderio* è il nome di un quartiere di New Orleans. C'è anche chi corregge gli errori dei propri predecessori, tardi ma meglio tardi che mai -- non perdete la speranza, stregoni contemporanei che iniziate a bruciare sul rogo come le streghe sotto l'Inquisizione, resistete! -; è il nove maggio quando Giovanni Paolo II, il Papa che ovunque vada si inginocchia e bacia la terra, che due anni prima era stato quasi ucciso da Mehmet Ali Agca, sicario turco al servizio dei servizi segreti bulgari e del KGB, ritira la condanna a Galileo Galilei, questioni di Palazzo, si sa, piano piano, ma alla fine chi va piano va lontano; *Siccome ti aspetto da tempo, non sono mai sola*, sarebbe potuta essere una frase di Galileo, ma è anche il titolo del libro pubblicato in basco quest'anno da Arantxa Urretabizkaia; Margaret Thatcher vince le elezioni in Gran Bretagna, e le vince con un gran vantaggio; sono passati sei anni dall'ultima esecuzione con ghigliottina in Francia, solo due da quando L'Eliseo l'ha abolita (*la mort de la mort*), anche se il 62% dei francesi era contrario, anche se al 61% dei francesi sembrava eccessiva la liberazione di 5.000 detenuti voluta da Mitterrand per festeggiare la sua vittoria, che piaccia o non piaccia i politici sono ancora dei leader e il carisma conta più dei sondaggi.

Quest'anno, nel 1983, esce *Thriller,* successo di Michael Jackson, il cantante Imanol pubblica *Iratze okre geldiak (Immobili felci ocra)* e lo scrittore Anjel Lertxundi il romanzo *Hamaseigarrenean aidanez (Alla sedicesima, pare)*, Madonna canta *Holiday* con l'ombelico al vento; l'attore Christopher Reeve è il protagonista della terza parte di *Superman,* nella quale diventa cattivo per poi ridiventare buono, ovviamente; un anno prima, con lo slogan «*Por el cambio*» Felipe González è diventato il Presidente del Consiglio spagnolo, «*Adelante*» era l'unica parola ripetuta nello spot televisivo; sono passati tre anni da quando dei guerriglieri argentini, in Corso Francisco Franco ad Asunción, hanno ucciso Somoza, il dittatore del Nicaragua rifugiatosi in Paraguay, il corpo è rimasto carbonizzato, ma il motore della Mercedes funzionava ancora, «di una macchina tedesca ci si può sempre fidare».

La DDR non è uno scherzo e nemmeno un luna park, mancano sei anni alla caduta del Muro di Berlino, uno ai giochi olimpici di Los Angeles dove i disciplinati e gonfi di ormoni atleti dell'Est faranno man bassa di medaglie; un anno prima di conoscere Carl Lewis, *Il Figlio del Vento*. Il franchising, e le guardie giurate che si porta appresso, non è ancora generalizzato, le uniche guardie giurate che conosciamo sono quelle dei furgoni blindati, ispirano un certo *glamour* da film *noir* e non compassione per lavoratori sottopagati come venticinque anni dopo. I bambini sanno cos'è una pizza solo per averla vista nei film, le fotocopie sono un lusso cosmico, copiare e moltiplicare documenti non è così facile, per niente, si utilizza ancora il ciclostile, le tossine dell'inchiostro sono penetranti; scriviamo a macchina e quando lo facciamo mettiamo una carta carbone tra i due fogli, o tra il foglio e la velina che ci permette di avere un calco dei documenti più importanti, maledette e benedette carte carbone; anche se era già stato scritto, non abbiamo ancora letto Borges raccontare di quanto siano schifosi gli specchi e il copulare, o Benedetti dire che il male più grande non è il peccato originale ma sono le fotocopie; le finestre sono quasi tutte di legno, non si conoscono il PVC e nemmeno i doppi vetri, il titanio è fantascienza, l'alluminio è ancora la lega che gode del maggior prestigio tra il popolo, nelle fonderie si utilizza l'amianto come se fosse pane; per comporre un numero di telefono bisogna infilare il dito nel buco di una rotella, il computer più sofisticato presente nella maggior parte delle case è una calcolatrice in grado di estrarre la radice quadrata; la parola *marketing* è ancora troppo moderna, le vetrine sono grigi magazzini sovietici dove si ammucchiano merci in vendita, bisogna andare *dall'altra parte* *della frontiera* per vedere una vera vetrina, l'esposizione luminosa e curata di oggetti collocati con gusto, nelle gallerie Lafayette e simili (non dimenticare il passaporto); ai nostri occhi, i supermercati francesi sembrano gioiellerie, mentre l'Europa trasuda ancora fiele, tra frontiere e fili spinati. Perché il contrabbando è ancora qualcosa di più di un grido contro i bandi, è un mestiere frenetico e implica il rischio di finire in galera.

Gli uomini che ti hanno portato in questa protetta riserva di caccia vicino al Mediterraneo non hanno ancora dovuto sottomettersi alla richiesta, la pretesa e l'obbligo di studiare inglese per ottenere il posto di lavoro. Non sanno nemmeno cosa significhino le parole *X marks the spot,* nel nostro Paese i film non si sottotitolano, ma contiamo invece su un bell'esercito di "cancellatori" -- li chiamano *doppiatori* -- un esercito che elimina le parole di chiunque con voce da imbonitore; i poliziotti, formatisi in grigie accademie con il linguaggio del manganello, faticherebbero a immaginare gli immensi centri commerciali e le vetrine colorate nelle periferie degli anni Novanta; lo scartamento ferroviario è diverso per volontà del dittatore morto nel suo letto otto anni prima; perché? Perché da oltre la frontiera francese non possano arrivare fino al cuore profondo della sua piccola dittatura treni stranieri, scatolette straniere di marca straniera e idee straniere, e quegli yogurt Danone di supermercati che, più che negozi, sembravano gioiellerie, questa è la ragione. Questi uomini che hanno fretta e sollevano polvere con i loro scarponi sono servitori obbedienti di un'istituzione decrepita, moschettieri di uno Stato che due anni dopo entrerà nella NATO e tre anni dopo nella Comunità Economica Europea; avrebbero voluto essere degli spadaccini ma sono nati tardi, peccato; fanno il turno di notte, dodici ore, a volte gli scappa la mano, è comprensibile - dovrebbero tenerla legata con una lenza attorno al pollice per riportarla indietro, per riprendere il controllo di quella mano - vengono da una dittatura e dalle sue regole. Chi dice *regole* dice anche viscere. Ti seppelliranno qui. In una fossa. Solo loro sanno dove. Nelle viscere della terra.



\- Ridotti così, devono sparire.

\- Meno gente lo sa, meglio è.

</div>

Come se anche i rovi avessero occhi. Tre persone possono mantenere un segreto, se due di loro sono morte. Ma non perdiamo il filo. Dov'eravamo rimasti?

Qui. *X marks the spot.* Hanno iniziato a scavare come se cercassero un tesoro. No, falso: hanno iniziato a scavare come chi sa che *non* troverà nessun tesoro. Sono in due, forse in tre. Non sono in divisa -- *in borghese --* e non è facile individuare il superiore in grado. Ma quello che sembra esserlo non fa altro che dare ordini. Fanno quel che fanno senza pensare troppo a quello che stanno facendo. In modo meccanico ma con l'aggravante del brivido provocato dallo sguardo di un morto sul collo. Paura. Fretta. Inquietudine. Lo sguardo del morto sul collo. Anche se è morto, anche se ha una coperta scura come seconda pelle, anche se non ne vedono gli occhi. Anche se non vedono i tuoi occhi. Non c'è luna, per fortuna. La notte è tranquilla, si sentono i grilli e le cicale quando cessa il rumore delle pale che scavano questa terra indifferente che sa di sabbia, di polvere e di siccità. Sono degli Adamo armati: pare che sia stato Adamo il primo uomo a scavare la terra del suo giardino e se, come si dice, una pala può essere considerata un'arma, lui fu il primo uomo armato. Forse fra un giardiniere e un becchino non c'è molta differenza: entrambi discendenti di Adamo, entrambi armati. Quando l'uomo obbediente, a forza di scavare, sente che gli si inumidisce la schiena di sudore, inizia a pregare, mentre cerca di calcolare il punto esatto ogni volta che buca la terra con la punta metallica, «fa che non ci sia una pietra proprio qui, per favore». Ma a chi rivolge le sue preghiere? Alla notte, agli esseri notturni.

Fa freddo, dalle bocche sbuffano nuvolette di vapore.

Vapore che va e viene velocemente dalle loro labbra. Bianco nella notte. Diffuso nell'oscurità. Fumo di fuoco appena spento.

La notte è stellata, ma loro non sono lì per guardare le stelle.

La prima cosa è scavare la fossa. Una fossa adatta. Una fossa *adattabile*. In modo che tu ci possa stare steso. O con le ginocchia piegate, non esageriamo. Inoltre, la sera tutti ci rannicchiamo un po', tutti misuriamo un centimetro meno di notte, a letto, rispetto a quando ci alziamo al mattino. Approfittiamo dell'umiltà che ci offre la notte per avere una tomba più piccola, per scavare di meno. Ed è notte. Notte, come è giusto che sia. Dopo un rapido calcolo, «è meglio non farla troppo piccola, continuate a scavare». Adesso agli uomini obbedienti pesa quel lavoro inutile, «questo figlio di puttana vuol farci lavorare», «ci sta facendo sudare più di quella grassona della Mariluz». Meretrice conosciuta da tutti, la tal Mariluz, a quanto pare. Il più giovane degli uomini obbedienti, un tal Hernández, anche se non conosce Mariluz, ride fragorosamente, per non essere preso per frocio dagli altri. L'erede di Adamo che scoppia a ridere per non essere preso per frocio non sa ancora che crimine finirà per compiere. E lì si esaurisce la vocazione da giardiniere di Hernández, ammesso che l'uomo armato abbia mai avuto vocazione da giardiniere.

Forse i fantasmi preferiscono il vento del sud? I fantasmi del Mediterraneo sono più tranquilli? Dicono che nell'Europa del Nord i fantasmi siano più chiassosi, incutano paura, che le loro grida siano più stridenti, per via del freddo, è facile immaginare dei fantasmi nordici, irlandesi, estoni, tedeschi che ti aggrediscono con il pugnale in mano senza spiegazioni. I fantasmi mediterranei, invece, non sono così inquietanti, non li si può mai prendere troppo sul serio e anche quando ti ammazzano, lo fanno in modo goffo, Don Giovanni e affini sono ridicoli, buffi, la loro comicità a volte li rende più temibili, ma ci scommetterei l'osso del collo che al pugnale preferirebbero un tamburello; con i fantasmi mediterranei ci si può bere qualcosa. Sono devoti di Frascuelo e di Maria[^3]. Esistono, nella letteratura spagnola, fantasmi seri e veramente spaventosi? E nel Paese Basco? Quali sono e come sono i fantasmi baschi?

Qui?



\- La fossa è pronta, capo.

\- Scavate ancora.

</div>

Ventesimo secolo. Cosa? Alogena? Che cos'è? La luce delle finestre è giallastra o azzurra, e se la lampadina si brucia la si cambia. Molte case non hanno l'ascensore. Alcune l'ascensore senza porta interna. E le paure di nostra madre ogni volta che lo prendevamo: non avvicinatevi troppo, a uno dei vicini hanno dovuto amputare un braccio che gli era rimasto incastrato nell'ascensore in movimento. Rimanere senza mano, sfuggirti la mano e non riuscire a recuperarla. Strade pedonali? Cosa sono? Ventesimo secolo. È stato lui a catturare noi, il Ventesimo secolo, proprio come la trappola cattura il topo: vivo e senza via di scampo. E come il topo in trappola vede scorrere il tempo, anche noi vediamo che il Ventunesimo secolo passa, mentre la trappola ci tiene inchiodati al Ventesimo. E va per le lunghe,

*Cambalache*, Ventesimo secolo.



\- Scavate ancora.

\- Ma non è abbastanza?

\- Vi ho detto di continuare a scavare, cazzo! Ce ne devono stare due!

</div>

Ti hanno forse portato avvolto in una coperta marrone? Che sia una coperta scura non ci sono dubbi. Il tuo sangue si è coagulato da tempo, non te ne esce più neanche una goccia, solo un liquido che suppura dal sangue raggrumato del foro. Come a Napoli la statua di San Gennaro, altro santo o fantasma mediterraneo: ogni tanto dai suoi occhi scendono lacrime di sangue, come dicono i cattolici napoletani che credono al miracolo. Ma dal tuo corpo non sgorgano lacrime scarlatte. Sei morto fino all'ultima goccia. Ormai non sei più lì. E nemmeno lì o lì. Anche se la tua famiglia vorrebbe sapere dove sei. *X marks the spot.* Passeranno molti anni prima che lo sappiano, e i tuoi cari invecchieranno con l'angoscia di non sapere dove sei, scolpita in ogni ruga del loro volto. Il profumo di finocchietto e di erica, di lavanda e di rosmarino rimarrà, i turisti e le strade principali saranno più vicine, e più ampie le carreggiate, le conurbazioni, le circonvallazioni, le rotonde. Ciò che prima erano capillari ora sono larghe vene facili da bucare: le strade sembrano vie di comunicazione tra gli organi, cosa che non succedeva negli anni '80\... Negli anni '80 la coda del toro e il fegato del toro e lo stomaco del toro e il cuore del toro e gli occhi del toro e le viscere del toro comunicavano solo attraverso capillari zigzaganti, cattiva circolazione; ogni organo, ogni paese, funzionava per conto proprio, *duecavalli* bicolore - nero e bordeaux --, *seicento --* bianche - e *mini* - color verde bottiglia - e *dyanesei*. Negli anni '80 il conduttore di un programma radiofonico saluta così al mattino: «Giorno soleggiato su tutta la pelle di toro, amati ascoltatori». L'aggettivo amata è venuto dopo: l'*amata* era la donna per cui il borghese adultero affittava un appartamento*.*

*Cambalache*, Ventesimo secolo.

Passeranno gli anni e la notte, pur essendo ancora notte, non sarà più così buia, negli anni '90 compariranno qua e là luci fluorescenti di capannoni industriali più o meno sofisticati, giudici e PM democratici con la faccia pulita verranno a tirarti fuori dalla tomba utilizzando tecniche specializzate e ostentata professionalità, in tasca tabacco biondo invece di quello nero, o forse no, solo la tirannia dei cerotti di nicotina. «Noi sappiamo fare il nostro lavoro, non intralciateci e lasciate fare ai professionisti». Loro sanno come infilarti nell'occhio un dito avvolto nel lattice. È possibile che alcuni siano gli stessi fantasmi che vennero a seppellirti di notte, *volver, volver, y las nieves del tiempo blanquearon mi sien* (le tue tempie non hanno bisogno di essere imbiancate dalla neve, piene di calce come sono). Ma non acceleriamo troppo la ruota del tempo, *oh, qué será, qué será*, per quello ne mancano ancora di anni, nessuno di noi è un ampolloso narratore onnisciente, padrone assoluto di quella ruota.

Per il momento l'AIDS è qualcosa di nuovo in Europa, se ne parla appena negli Stati Uniti, sebbene la Commissione del Parlamento Europeo per la prima volta quest'anno abbia formulato una vaga richiesta di indagare. Nel chinarsi, uno degli uomini obbedienti si punge un dito con un ramo di rosmarino, da tempo non fa gli esami del sangue. Siamo nel Ventesimo secolo, intrappolati, i nostri occhi da topo attenti; viviamo negli anni '80, chi non ha perso un amico per colpa dell'eroina\... Forse l'HIV fra qualche anno coglierà di sorpresa l'uomo obbediente, nella sua serata libera, in una casa chiusa di Miranda de Ebro, dopo una triste scopata con una prostituta eroinomane del quartiere madrileno di Chueca - chissà, forse Mariluz? La mia fiamma! -; morirà dopo diciotto mesi, come colto da un fulmine, alla velocità della luce, con i polsi sottili come zampe di gallina affamata «per una volta che lo infilo al caldo, figurati se mi incappuccio il cazzo». Non vorremmo essere nella sua pelle. Nemmeno lui vorrebbe, se ne conoscesse a fondo i meandri, ma a volte mettersi una seconda pelle sull'uccello è un bene per la sopravvivenza, come lo è indossare una seconda pelle per non soccombere alla pazzia.

Chi vorrebbe rimanere nella propria pelle, se conoscesse se stesso nel più profondo?

Ma questo lo sa o lo potrebbe sapere solo un narratore onnisciente, e chi vuole mettersi in quella pelle? È più che sufficiente quello che ognuno ha già di suo. E nemmeno conviene sapere tutto.

Vargas ed Hernández aprono la portiera dell'auto, del furgone, srotolano la grande coperta senza pensare che potrebbe essere la pelle del toro. *Vu cumprà?* Gli immigrati in Spagna sono ancora pochi, i magrebini e i subsahariani preferiscono la Francia, in lingua basca non è ancora stato introdotto il neologismo *etorkin* che li definisce, vendono orologi e bigiotteria, pensiamo che siano pochi, esotici, siamo degli ingenui, il *Camerun è così lontano*, dice la canzone, come lo è l'ansia di raccontare in tempo reale le cose vissute. Nonostante le inondazioni dell''83, per lo straripamento dei fiumi, abbiano provocato l'anticipo di molte nascite, la vera ondata non è ancora arrivata, l'ondata africana, nessuno ha ancora sentito parlare di «barconi». Il nemico è in casa, e per ora sono ancora gli zingari che d'estate vendono meloni. Durante le vacanze estive, i marocchini attraversano in lunghe code di macchine stracariche l'intera pelle di toro, quella Hispania franchista *Una, Grande y Libre*, si fermano solo per pisciare e lo fanno in punta di piedi, avendo con la dura terra di Castiglia lo stesso contatto dei copertoni consumati delle loro vecchie Citroën, Peugeot e Renault sui portapacchi delle quali, avvolti in una cerata, trasportano caterve di mobili e oggetti malamente ammucchiati. «Mamma, chi sono quelli?». «Marocchini». «Dove vanno?». «A casa». «E cosa portano i marocchini sopra le macchine». «Televisori, tappeti, radio, mobili, coperte».



\- No, anche la coperta deve sparire. Non dobbiamo lasciare tracce. Nemmeno la minima traccia!

</div>

Quando buttano il tuo cadavere nella fossa, le tue ossa scricchiolano, catturano polvere, sabbia, terra.

Arriva anche il secondo veicolo. Il conducente è meno abile, non si preoccupa di schivare i rovi e ci passa sopra dirigendosi direttamente alla fossa illuminata dai fari dell'altro veicolo. I fari della macchina bagnano una specie di rustica piscina, un piccolo buco color della terra. Una piscina vuota inondata da una conica luce gialla. Una tomba, più regolare di quanto si potesse sperare, considerando la difficoltà di scavare di notte. Il trapezoide non è male. «Perfetto. Avete fatto un buon lavoro, ragazzi».



\- Ce ne stanno due!

</div>

Ma arriva la prima sorpresa, come la *femme fatale* che necessariamente compare nei film americani prima del dodicesimo minuto, come la bionda prevista dal copione o dalla mancanza di talento dello sceneggiatore.

Sulla seconda auto ne portano un altro. È come se tu fossi nella sua pelle. Nemmeno lui è più nella sua pelle. Era tuo amico, intimo, fraterno.

Lo trascinano con le gambe piegate, gli occhi bendati con uno straccio. Il primo sparo non è stato sufficiente. Il secondo lo raccontiamo velocemente, è troppo doloroso. Anzi, lo diamo per raccontato e basta.

Vi seppelliranno assieme, due corpi senza vita che non sentono più dolore. Presto i vostri cadaveri non saranno altro che ossa cifrate. Sui vostri cadaveri indecifrabili non c'è nessun messaggio. Non potete dire, per esempio, «è stato gentile da parte vostra scavare così in profondità, anche se la ragione di entrare così a fondo è il puro egoismo; è stato carino sotterrare il mio amico accanto a me, abbracciati, ossa con ossa, amici per sempre, grazie mille, ve ne siamo grati, non potremo mai pagare, saldare, liquidare il debito che abbiamo con voi. Nemmeno quello che avete fatto a noi potrete mai pagarlo, saldarlo, liquidarlo; supponiamo che una domenica pomeriggio, quando meno ve l'aspettate, le urla di una trasmissione sportiva riportino scuotendole alle vostre menti altre urla. Noi siamo in pace. I famigliari -- i nostri e i vostri -- dovranno combattere contro i fantasmi». Il futuro dovrà combattere contro i fantasmi. Decine di psicoanalisti argentini portati in nave, *cambalache*, Ventesimo secolo, *vibrante, bárbaro*, dovranno combattere contro i fantasmi. I vostri figli dovranno combattere contro i fantasmi. Che si fotta il futuro e quelli che verranno, buona fortuna e che ti spezzino una gamba. *Break a leg*, impareranno i poliziotti moderni ai corsi di inglese *Home English*. Merda, merda, merda, sì, come dicono gli attori, merda tre volte. Cosa ci lasciate? «Cosa vi lasciamo? Vi lasciamo in eredità i nostri fantasmi. Vi sembra poco? Siete degli ingrati». Potete far finta di niente, cambiare quartiere, amici, compagne e custodi sentimentali, potete anche cambiare città ma quando meno ve l'aspettate i fantasmi ricompariranno.

«Te lo meriti, sei stato tu a cercarti questa fine».

«Dovrai conviverci, fottiti».

«Dovrai conviverci qui».

«Amen».

Ma il lavoro non è ancora finito. Non sappiamo di chi sia stata l'idea della calce viva. Vargas, Hernández, si chiamano tra loro per cognome, benché il tenente colonnello gliel'abbia espressamente proibito. Non lascia tracce, pare sia pulita, la calce brucia tutto. Nemmeno i cani potrebbero trovarli.

E che la polvere e gli anni facciano quello che devono fare. Un foglio in bianco.

«Adesso non sai ancora cosa diventerai, Soto? Vuoi che te lo dica? Non credo che ti piacerebbe sentirlo. Oppure, sì? Va bene, Soto. Ecco. Te lo dirò. All'inizio, come tutti i martiri, diventerai adrenalina per il popolo. E poi, come tutti i martiri, diventerai anestesia per il popolo. Parlare di formalina potrebbe essere troppo crudele, anche se nel giro di pochi anni sarà la stessa parola *popolo* a essere messa in formalina. Perché te lo dico? Perché il termine *popolo* perderà significato, caro amico, *cher ami, my friend*. La tratteranno come un brutto tubero, sì, non ti stupire, non mi guardare così\... Ma non posso spiegarti troppe cose nuove così tutte di colpo, vero? Meglio che taccia\... Popolo, per ora utilizzerò questa parola, in modo che tu possa abituarti poco a poco. Come ti dicevo, all'inizio diventerai come tutti i martiri, adrenalina per il popolo e poi anestesia per questo brutto tubercolo che è il popolo. All'inizio adrenalina, simbolo dell'irrazionalità, perché sarai il canale di trasmissione della rabbia di molti. Perché i matrimoni portano nuovi matrimoni e i funerali altri funerali. Poi anestesia, perché molti cercheranno per anni sulla tua pelle la ragione di altre cose. Adrenalina e anestesia, forse entrambe contemporaneamente. La gente, quando avrà bisogno di prendere forza, infilerà la testa nella vostra tomba sconosciuta, nel vostro stagno, farà un bagno di odio e di energia in questa vostra piscina, «Sì, certo, quello che hanno fatto i nostri ragazzi non va bene, ma guarda cosa hanno fatto a Soto e a Zeberio\... Te ne sei dimenticato? Non volevi bene a Soto e a Zeberio? Il popolo non dimentica, il popolo non perdona!».

La prima portiera si chiude di colpo, poi quella a lato del conducente. Sbang. Prima di salire in macchina hanno spento le torce. La seconda auto e gli uomini obbedienti al suo interno, sia per il modo di agire che di muoversi, non sono altro che ombre della prima. Tutto quello che facciamo l'ha già fatto qualcun altro prima. Ovunque tu vada, c'è già stato qualcun altro prima.

Gli uomini obbedienti procedono in silenzio dentro le loro vetture. I finestrini chiusi, non sentono il canto dei grilli e delle cicale. Qualcuno si innervosisce, il silenzio è un ratto che rosicchia la coscienza.



\- Che qualcuno accenda la radio, cazzo! Sembra un funerale!

</div>

Oppure: «Qualcuno vuole una sigaretta?». Non c'è ancora nessun problema a fumare in macchina. Ventesimo secolo. Una trappola per topi. Nessuno di loro fuma, ma nessuno se la sente di rifiutare l'offerta, perché si tratta di Vargas, Hernández e di uomini obbedienti come loro, che hanno appena seppellito due cadaveri. Tre lucciole e fumo, i finestrini della macchina chiusi. Ognuno assorto nei propri pensieri. Tutti con una gran voglia di lavarsi le mani. Passano dalla trascendenza della riflessione freudiana alla quotidianità: sono umani, certo che lo sono, troppo umani, si sono lasciati la morte alle spalle; la mente di uno dei poliziotti chiede un bicchiere di *Anís del Mono* e una saponetta *Lagarto*, un altro ricorda i molti giorni senza sesso («senza infilarlo al caldo»); un terzo pensa al figlio con la febbre e alle scarse possibilità di trovare la moglie ancora sveglia, il dubbio che si arrabbierebbe se la prendesse da dietro per sentirsi ancora se stesso, scoparla senza toglierle la biancheria intima, spostare appena le mutandine e sentire la frizione del cotone sull'uccello. Le mani se le laveranno in commissariato, od ognuno a casa sua? Se le laveranno tutti due volte? A turno? Si porteranno le dita sotto il naso prima di bagnarle sotto l'acqua del rubinetto? Sapranno che bisogna cantare tre volte *Tanti auguri a te,* mentre ci si lava le mani, per eliminare tutti i batteri?

«Una mano lava l'altra e tutte e due lavano il viso».

«Le uniformi di servizio non si lavano a casa, si lavano in caserma. Non conosce le regole?»

Ma sono in abiti civili. *In borghese.*

La prima auto si allontana. Anche la seconda si allontana. Immaginiamo questo: uno degli uomini obbedienti, dodici anni dopo, in vacanza in una bianca casa di Nerja. Il sole incendia la calce dei muri e l'uomo obbediente ne resta accecato, mentre la botta alcolica del lungo sorso di brandy che sembra piombo fuso gli dice, mai consolatoria come vorrebbe:



\- Hai fatto quello che dovevi fare.

</div>

La parete bianca di calce gli dirà:



\- Hai fatto quello che dovevi fare.

</div>

Il torturatore avrà presto altre preoccupazioni domestiche: il figlio disoccupato, il diabete della moglie, un tumore, altre lenti per guardare la morte, altri prismi.



\- Riposo!

\- Obbedienza dovuta, non sono persone, sono feccia: obbedienza, efficienza, un lavoro come gli altri, combattere apertamente le scorie.

\- Signorsì!

\- Sull'attenti!

\- Ridotti così, devono sparire.

</div>

Qui.

Per fortuna nessuno vuole questo tesoro. Anche chi l'ha sepolto adesso farebbe fatica a trovarlo. Vent'anni di piogge e di polvere hanno cambiato posto anche ai rovi, *allez hop!.* L'erica, il finocchietto, la lavanda e il rosmarino invece sono ancora lì. L'erica e la resina del tronco dei pini. Le piante sono sagge, più sagge degli umani, per lo meno hanno più pazienza. Non è difficile, a dire il vero. Alcuni rami spogli che sembrano gli scambi di anarchici binari in una stazione abbandonata. È la prima cosa che vedi. Rami secchi che sembrano teschi di animale sopra un cromlech. Il tuo teschio. La prima cosa che distingui quando ti togli la polvere bianca dagli occhi sono le ossa delle gambe e le anche coperte di calce. Devi fare un enorme sforzo per convincerti che non sono quelle di un vitello. Fai fatica ad alzarti: è difficile, senza talloni e senza piedi; le ossa non sono al loro posto e folate di vento ti entrano sibilando nelle cavità. Il biancore non sembra quello proprio delle ossa, così prima di andartene decidi di metterle in ordine per terra, soffiandoci sopra per pulirle una a una, soffiando via la calce, soffiando via le formiche che ti fanno il solletico sulle braccia. Riconosci il femore, ma non sei molto bravo in anatomia, e dopo aver messo al loro posto le tibie, ti sembra che manchino delle costole\... Forse a Nerja c'è un bambino che suona il suo tamburo giocattolo con una delle costole che mancano a te. Una costola in meno, che ci si può fare. Non è un grande ostacolo: ne togli una dall'altra parte e riequilibri una simmetria che non è poi così importante. Ti si avvicina un cane. Ti guarda, ha la bava alla bocca. Gli lanci la costola di troppo: la afferra di gusto e se ne va a seppellirla in qualche nascondiglio segreto. Ti scappa un sorriso, per la prima volta.

Nonostante questa mancanza, ti sembra che la cassa toracica possa sostenere i polmoni senza che cadano a terra. Fai scricchiolare le dita fino a far rumore - «Iniziamo bene: mi sono solo sgranchito e già mi sono tolto il primo capriccio!» - e le collochi tutte al loro posto. Scultore di te stesso, ti avvii poco a poco a ridare al tuo corpo l'aspetto di un tempo.

Le piccole ossa delle mani erano al loro posto, non hai dovuto ricomporre il puzzle, per fortuna. Prendi il teschio fra le mani. Non pesa molto. «Cranio senza occhi, mi assomigli in qualcosa? Qualcosa puzza di marcio: tranquillo, il cielo provvederà». I fantasmi danesi sono lontani, lontano il formaggio danese con i buchi; no, quello era svizzero. Formaggio neutrale con i suoi buchi neutrali.

Sei lì?

Sei lontano?

Sei tutt'ossa?

Non è la stessa cosa essere pelle e ossa o essere tutt'ossa.

Tu sei di nuovo nelle tue ossa. Nella tua pelle. «Se avessi un pettine a portata di mano», non hai potuto evitare un pensiero assurdo, frivolo.

Forse perché stai cercando un pettine, incoscientemente guardi la fossa e cosa vedi? Niente pettine ma uno specchio rotto, un cranio che non è il tuo bruciato dalla calce, una mandibola fuori posto, molte ossa sparse, addormentate e senza vita, a differenza di te. Le tocchi, accarezzi la mandibola, alla ricerca di un messaggio: un Braille delle ossa.



\- Non vieni via con me, Zeberio? Vieni con me, amico! Svegliati e alzati!

</div>

Lo afferri per le spalle, cercando di risvegliarlo dal suo lungo sonno, ma la sua clavicola ti si rompe in due, come fosse la fragile ossatura di un tordo. Quando tenti di unire le articolazioni, una mela di gesso ti si disfa nelle mani. Soffi via la polvere. Hai capito. Lui non verrà. Si è arreso. Non ha più voglia di vivere, di vendicarsi, di ridere. Non provi nemmeno a fargli cambiare idea. Bisogna rispettare anche i morti che vogliono continuare a esserlo. Morti e addormentati.

Sospiri. La vita è una fatica solitaria. Anche la morte, a quanto pare.

Ti lasci alle spalle il tuo amico e ti incammini verso la tangenziale, noti la mancanza di qualcosa in più di una costola. Ogni tanto guardi indietro. Vorresti che il tuo amico venisse via con te, ma dietro di te non viene nessuno.

Zeberio è rimasto per sempre nella fossa, silenzioso, discreto, pazzo, fratello.

È notte. Notte, come è giusto che sia. Oltrepassi un segnale stradale che indica *Valle de la Escombrera 10 Km,* e ti piazzi vicino ad un altro che segnala *La Aparecida 4 Km;* più che collocarti ti ci pianti, con poca speranza che qualcuno che non ha paura degli autostoppisti si fermi. Ma chissà, forse una famiglia tedesca, un gruppo di giovani hippy di Amsterdam su un furgone Volkswagen strapieno, guidato da una giovane donna dai capelli lunghi, i seni piccoli e belli, e amante dell\'hashish. «Chiedere non costa niente, no? C'è ancora qualche hippy dopo tanti anni? Ormai, passato tanto tempo, dovremmo essere in Europa, con tutti i diritti e doveri corrispondenti, o no?». Un brivido ti percorre la schiena: e se incontrassi di nuovo quegli uomini ubbidienti, la stessa gente di allora, Hernández, Vargas, quegli Adamo armati senza vocazione di giardinieri? No, ci sono cose che succedono solo una volta nella vita, solo una volta nella morte. Nemmeno le trame del Diavolo sono così contorte. Sarebbe una vera sfortuna dopo vent'anni imbattersi di nuovo negli stessi uomini ubbidienti\... No, non credi che loro siano più tornati qui. L'assassino non ritorna sul luogo del delitto. Un luogo dove lo sosteneva un coraggio che ha perso da tempo. Forse perché gli sembra impossibile aver avuto, un tempo, quel coraggio.

Non è meraviglioso essere vivi?

Però tu non sei vivo: sei morto e sveglio. Non è la stessa cosa. Sei ansioso di vedere le cose che sono cambiate, vuoi vedere il mondo di oggi, com'è diverso. Vuoi vedere i tuoi amici, invecchiati. Ridere alle spalle delle loro contraddizioni. È meraviglioso essere vivi, certo, anche solo per vedere come tutto è cambiato ed è andato a farsi fottere, è meraviglioso tornare alla vita. Perché i morti non devono avere questo privilegio? Non è giusto. Attenzione, non si tratta di quello che ti meriti\... D'altra parte sei un po' troppo ingenuo per essere il fantasma che viene dall'altro mondo. Comunque un po' di ingenuità non sta male nemmeno nei fantasmi, e si cura con il tempo.

Ti togli dalla bocca l'ultimo pezzo di nastro isolante. Hai sete. Baceresti qualunque cosa, anche se non fosse argento, un metallo freddo, un pezzo di tela, per assicurarti che le labbra siano ancora al loro posto.

Umidità sui denti. «Bene. Sono io, questi sono i mie denti storti».

In lontananza si vedono le luci di un distributore di benzina, della compagnia Shell. Accanto un ostello: *Hostal Europa.* «Brutto segno» pensi, «le attività prendono il nome da quello che gli manca; *Pensione Eden, Alimentari Paradiso*\... *Hostal Europa?* *Excusatio non petita*\... Pertanto non siamo in Europa, è una questione puramente di nomi. Forse l'Europa l'hanno tolta di mezzo quei doppiatori con voce da imbonitori». Una delusione, soprattutto per gli umanisti europeisti, se non fossero tutti morti. Se devi scegliere, all'ostello preferisci il distributore: *Shell*. Esci da una conchiglia per avviarti verso un'altra. Da una bara all'altra. Lungo il cammino lasci una scia che sembra gesso ma è calce viva. Marchi il territorio con la calce come i lupi con l'urina. Le linee e i limiti di un campo da gioco. Un campo di calcio improvvisato sulla spiaggia. Con calce viva. Prima solo la calce era viva. Adesso lo sei anche tu. Di nuovo vivo. O quasi. Morto e sveglio.

Hai una ferita rossa sul sopracciglio. Ti porti una goccia di sangue alle labbra. Sorridi. È un miracolo: San Gennaro si è messo a piangere. Il profumo del rosmarino forma tiepide spirali nelle tue fosse nasali . Sei di nuovo in te, anche se non osi verificare i battiti del tuo cuore, e preferisci raccoglierti in te stesso, aguzzare l'udito per cercare di sentire il rumore delle onde del mare.

Non si sente.

Forse un chilometro o due più in là, chissà. *Valle de la Escombrera. La Aparecida.* Onde. Onde del mare. Onde d'urto. È troppo presto per mollare, sei solo all'inizio.

Fatto sta che, alla fine, senza pettine. Nessuna traccia nemmeno dei tuoi occhiali dalle spesse lenti. Comunque, ci vedi bene lo stesso. Come non mai. Decidi di sistemarti i capelli con un gesto che oltre a stupirti ti infonde coraggio, e pensi che la civetteria e la cortesia non sono affatto i tratti più caratteristici dei vivi. La presenza del tuo corpo è sfumata da un'assenza intermittente e non sei sicuro se ciò che le tue dita hanno accarezzato siano ciocche dei tuoi capelli o il vento caldo di Cartagena.

Tuttavia su una cosa non ci sono dubbi: sei di nuovo nella tua pelle. E così com'è giusto che sia notte, nessuno te lo negherà, tu ti meriti la tua pelle come il mare si merita il suo manto blu.

\newpage
<div class="breakpage"></div>

#Prime sfumature { .hidden }

<p class="aligncenter">**PRIME SFUMATURE**</p>

<br/>

<br/>

<p class="linepull"> Più di una volta hanno preso in giro Idoia per via della sua *Mini* verde, e lei non ha mai perso l\'occasione di mettere alla prova i suoi riflessi: «La tua macchina è dello stesso colore di quelle della *Guardia Civil*»; «Ridete pure, ma io non vengo mai fermata ai posti di blocco»; «Sembra una scatola di *After Eight*»; «Non mi piacciono gli uomini mentolati». È brava nella partita di ping-pong verbale, del resto, se così non fosse, non sarebbe arrivata in così poco tempo ad essere la responsabile della pagina culturale del quotidiano *Egin*. Lo stesso giornale che Diego Lazkano porta ripiegato sotto il braccio. *Reagan rilancia l'offensiva propagandistica contro l'URSS* è l'apertura, ma la fotografia in prima pagina è quella dell'affollata assemblea svoltasi davanti alla chiesa di Orereta contro la deindustrializzazione della valle.</p>



\- Nervoso?

\- Un po'.

</div>

Sono tre mesi che non stanno più insieme e a Diego Idoia sembra più bella che mai, forse per quell'attrazione che scatta tra gli ex amanti. Idoia dai capelli alla *garçon*: non tanto per rivendicare la pragmatica liberazione delle donne dalla schiavitù di una lunga chioma, dalla quale hanno voluto emanciparsi, ma per qualcosa di più sofisticato: una ciocca di capelli all'insù, tagliata corta, però con molto stile, risultato di un selettivo lavoro di potatura con forbici. Diego ricorda come Idoia si sedeva sulle sue ginocchia e lui la prendeva per i capelli e le piegava leggermente la testa all'indietro per darle un bacio sul collo. Nonostante i capelli corti, sarebbe ancora possibile ripetere quel gesto. Soccombe a questa fantasia passeggera da ex amanti: come controllare la passione di un momento che cerca di incrinare un passato consolidato dalla ragione? «Allontanati da questa strada, Diego», dice a se stesso. Ma è impossibile. E se a volte ha preso Idoia per i capelli per darle un bacio sul collo, è stato perché prima lei aveva fatto la stessa cosa con lui, deve ammetterlo. Tutto quello che sa sulle donne gliel'ha insegnato Idoia e, finita la lezione, l'ha lasciato solo, affinché mettesse in pratica con altre ciò che aveva imparato da lei: «Vai piccolo, così può bastare». Idoia non voleva una relazione stabile e Diego aveva la dolorosa sensazione di essere stato buttato, non solo fuori dal letto, ma al vento. Inoltre Idoia ha due anni più di lui, cosa che a diciannove anni appena compiuti sembra una vita. Non sempre ma spesso, quando la incontra, si riaccende in lui il dolore della separazione. E il pensiero di non poter più andare a letto con questa Idoia dai capelli alla *garçon* gli provoca una tristezza più da collezionista che da innamorato.



\- A che ora è lo spettacolo?

\- Alle otto in basco e alle dieci in spagnolo.

\- Davvero? Due spettacoli lo stesso giorno? Voi siete matti, Diego.

</div>

*Davvero*. Quanto gli piaceva quel suo modo di parlare! Quando aveva iniziato ad andare a letto con lei, l'aveva colpito la sua violenza misurata nel fare sesso: come si lasciava andare all'eccitazione, come si concedeva - ma *a chi* si concedeva? - e si abbandonava mentre gli tirava i capelli, e come anche Diego aveva avuto il coraggio di prenderla per i capelli con una certa decisione per morderla delicatamente sul collo perché, si può dire quel che si vuole, ma a letto non sempre tutto è tenerezza e carezze, non tutto deve essere delicato, anche se si deve fare attenzione a qualunque passo violento che possa allontanarsi dalla dolcezza. Diego non ha mai visto prima d'ora, su quei piccoli lobi che vien voglia di mordere, quegli orecchini. Punzecchiato dalla fantasia del gancio degli orecchini, Diego sente la fitta della gelosia in un punto indefinito tra lo stomaco e i polmoni. «Metterà ancora quelli che le avevo regalato io?»

Lui stesso si impone di ricordare il terribile patto che avevano fatto - «rimarremo amici, vero?» - e per evitare un possibile tradimento del suo cervello, infila la cassetta nell'autoradio. Come se la colpa fosse del silenzio che c'è in macchina. Idoia si schiarisce la voce, coprendo il gracchiare della parte di nastro non registrata.



\- Il tuo articolo su Dario Fo\...

\- Sì?

\- Non uscirà fino alla settimana prossima, non c'è spazio e avremmo dovuto tagliarlo troppo. Che ne dici?

\- Non ho nessuna fretta.

</div>

Nessuna fretta. È difficile che Diego abbia fretta. Nella loro relazione Diego Lazkano non solo era stato "Toro Seduto", ma "Quello che aspetta": le riunioni si allungavano, c'era sempre qualche novità dell'ultimo momento, qualche imprevisto con la rotativa. Quello era il lavoro di una caporedattrice della sezione Cultura. Più responsabilità, più ore di lavoro e un minimo aumento di stipendio. In ogni caso, Lazkano accettava quasi con allegria il fatto che aspettare qualcuno che ami fa parte della relazione, convinto che l'assenza che precede l'arrivo, garanzia di una successiva presenza, avrebbe sottolineato i momenti in cui sarebbero stati assieme, dando a questi brillantezza e maggior intensità. In amore, e non solo in amore, bisognava imparare a godere anche dei momenti che precedono i preliminari. Forse la vita in sé non era altro che un cumulo di preliminari che non portano da nessuna parte. Anzi: un cumulo di *preliminari ai preliminari*. Uno stravagante edificio di architettura imperfetta. È un peccato ma, per quanto grattiamo, non riusciremo mai ad arrivare al fondo.

Lazkano riconosce subito la voce di Silvio Rodríguez, anche se gli sembra di non aver mai sentito quella canzone.



\- Silvio?

</div>

Idoia annuisce, poi cambia marcia e rimane in silenzio, guardando fuori dal finestrino, non a disagio ma cosciente della situazione scomoda che si potrebbe creare. Come definire il momento in cui, pur non sentendoti a disagio prevedi che lo sarai? I preliminari dei preliminari. Sono molte le parole ancora da inventare.

*¿Te molesta mi amor?* Chiedeva Silvio Rodríguez. Ma quella non era una cassetta di Silvio Rodríguez, bensì una selezione di canzoni d'amore: quella successiva è *No One Like You* degli Scorpions.



\- È una compilation - mi ha anticipato Idoia.

</div>

«Una compilation». Certo. Meglio non chiedere chi ha scelto le canzoni. Sicuramente l'uomo che le ha regalato questi orecchini. Idoia è un'appassionata di arti plastiche, ma non si è mai interessata molto alla musica. Lazkano sente l'uomo sconosciuto lanciare dardi in quel punto indefinito tra lo stomaco e i polmoni; non può evitare di guardare nel cruscotto. Sulla custodia arancione di una cassetta Agfa - l'unica che trova in mezzo a cartine stradali -- vede una sconosciuta calligrafia insicura, quella di un uomo, non ci sono dubbi. Lazkano si sente senza difese: «Un tempo ero io quello che le registrava le cassette». Veramente anche lui ha appena comprato *Blackout* degli Scorpions e, l'ultima volta che l'ha ascoltato, gli è passato per la testa che *No One Like You* sarebbe potuta piacere a Idoia da ascoltare nella sua *Mini*. Ma adesso è troppo tardi: è stato sostituito. È stato rimpiazzato, non solo come amante ma anche come fornitore di musica. Cosa, quest'ultima, che ferisce Diego Lazkano tanto quanto se non più della prima -- misteri della mente!



\- In bocca al lupo...

</div>

«In bocca al lupo» gli ha detto, ma in realtà Lazkano ha sentito quell'altra frase: «Rimarremo amici, vero?»



\- Non vieni allo spettacolo?

\- Devo tornare al lavoro, forse il fine settimana\...

\- Chiamami e lascio dei biglietti a tuo nome.

</div>

Diego si umilia dopo averlo detto, e aggiunge: «Due biglietti».

Idoia annuisce con il mento e Diego chiude la portiera della *Mini*, sono sul viale del Boulevard, al semaforo di fronte alla caffetteria *Barandiaran*. Si sente come se gli avessero prosciugato tutte le forze. Non riesce nemmeno a fermarsi nel *Barandiaran* per ordinare qualcosa che lo tiri un po' su, passa davanti al *Pequeño Casino* e si dirige al Teatro Centrale. Gloria lo sgrida.



\- Si può sapere dove ti eri cacciato? No, no, non dirmelo: preferisco non saperlo\... Finirete tutti in galera\... Sei l'unico che non si è ancora cambiato\...

</div>

Ana Etxarri, la protagonista, che sta facendo esercizi con la voce, fa un gesto a Lazkano imitando un'anatra, portandosi le dita alla bocca, bla-bla, non deve prendere sul serio le sparate di quella boccaccia di Gloria. Oggi sarà Kepa Zeberio a occuparsi delle luci.

C'è anche Xabi Soto, visibilmente eccitato. È la prima volta che un suo copione viene portato in scena.



\- Pensavo che avremmo dovuto chiamare un sostituto, cugino\...

</div>

«No: un altro *sostituto* no, per favore. Ho una piccola parte in quest'opera, ma solo io la posso fare!»

Ovviamente non hanno sostituti. Quando un attore si ammala, un altro della compagnia prende il suo posto. Quello di Diego Lazkano, concretamente, può essere preso da qualunque altro, visto che ha solo due o tre battute.

<br/>

<br/>

<p class="linepull">Si era reso conto che la faccenda di suo padre era seria quando era dovuto andare a recuperarlo in Posta. Lo aveva chiamato piangendo: «Sono venuto nel posto sbagliato, Diego», e Diego aveva fatto fatica a capire le parole di suo padre: perché, se si era sbagliato, non aveva cambiato strada e non era tornato a casa per conto suo? Gli era sembrata incomprensibile anche la ragione vera di quella telefonata -- suo padre non lo chiamava mai -- per dire «Sono venuto nel posto sbagliato», «Vieni a prendermi, sono in Posta» e gli era passato per la testa che forse aveva avuto un incidente e che si vergognava di confessarglielo per telefono.</p>

Pioveva a dirotto, così che, invece di trovarlo per strada, aveva trovato sua padre a fianco della guardia giurata. Da lontano l'immagine dell'uomo gli era sembrata patetica e cadente.

La guardia giurata lo aveva *consegnato* a Diego come se lo tenesse sotto la sua custodia.



\- È suo padre? Credo che si sia disorientato.

</div>

Lazkano aveva annuito, poi padre e figlio si erano avviati sotto l'acqua tenendosi a braccetto, «Disorientato! Che ne sai tu, come se una guardia giurata fosse la persona più *orientata* del mondo» aveva pensato Diego.



\- Cos'è successo, papà?

</div>

Gli aveva mostrato i libri che aveva con sé, con l'etichetta della biblioteca, passati in molte mani. Erano best-seller di intrattenimento, Lazkano non aveva avuto la forza di memorizzarne i titoli, erano anni che non seguiva i capricci dei lettori, lo deprimeva vedere che schifezze leggeva con passione la gente.



\- Volevo restituirli alla biblioteca. Oggi è l'ultimo giorno, capisci? Non si può prolungare il prestito di questi libri.

</div>

Parlava come se fosse una questione di vita o di morte, senza controllo, neanche che quell'ultimo giorno fosse il giorno del Giudizio Universale. Tra l'altro, quell'abitudine di andare in biblioteca\... sicuramente non era per problemi di soldi. C'erano ancora troppe cose di suo padre che non capiva, e aveva perso da tempo anche la speranza di capirle.



\- E perché non li hai restituiti? Vuoi che ci andiamo assieme adesso?

</div>

Se pensava che l'immagine del vecchio non potesse essere più decadente, si sbagliava. Quello sguardo da cane bastonato lo rimpiccioliva di altri tre pollici. Qualcosa o qualcuno stava rimpicciolendo suo padre. Con gli occhi umidi, senza forza nemmeno per vergognarsene, aveva detto:



\- Mi sono sbagliato di posto, Diego. Ho fatto la fila in Posta finché sono arrivato allo sportello. Mi sono messo in testa che dovevo spedire i libri.

</div>

Si erano allontanati dalla Posta una ventina di passi, sotto un ombrello troppo piccolo, offrendo entrambi un braccio all'acqua che li inzuppava, erano più vicini alla transenna di ferro posteriore della Cattedrale del *Buon Pastor* che alla Posta. L'edificio principale della Posta di Donostia e quello che ospita la Biblioteca Koldo Mitxelena avevano un aspetto esteriore molto simile. Il miraggio della simmetria. Chiunque può confondersi.



\- Ti sei confuso. Nient'altro. Restituiamo i libri e basta.

\- Non capisci, Diego: ero convinto che i libri fossero dei pacchetti postali. Sono rimasto mezz'ora ad aspettare il mio turno\... L'impiegato postale mi ha guardato sconcertato. Ti rendi conto di cosa significa questo?

</div>

Lazkano aveva sempre sentito dire - e questo lo aveva fatto sentire colpevole - che in caso di disturbo mentale i famigliari se ne accorgono prima dello stesso malato il quale, per contro, tende a sottovalutare e a non dare importanza ai primi sintomi della malattia, per cui di solito sono i famigliari a preoccuparsi e a insistere per una visita medica. Era strano che una persona si autodiagnosticasse un disturbo mentale, perché la demenza porta sempre con sé l'autoinganno. Ma non era il caso di Gabriel Lazkano e questo dimostrava a Diego la poca attenzione che da tempo gli riservavano in casa; intanto cercava di valutare, abbastanza preoccupato, come e quanto influisse in suo padre l'essere cosciente della propria malattia. Quanto tempo era passato da quando le sinapsi neuronali avevano iniziato a ribellarsi? Se la malattia fosse stata diagnosticata prima, forse ci sarebbe stata la possibilità, attraverso delle cure, di rallentarne il decorso? Impossibile saperlo. Lazkano aveva annullato tutti gli impegni delle due o tre settimane successive - stava presentando il suo nuovo libro che sembrava potesse superare il successo di quello precedente -- e con la madre e la sorella si era dedicato a portare suo padre di medico in medico, di visita in visita.

Le prime opinioni coincidevano sul fatto che le analisi non rivelavano niente fuori dalla norma. Con molta cautela, quello sì, «il cervello per noi è ancora un grande sconosciuto». Dopo i primi messaggi incoraggianti, era arrivata la telefonata di sua madre.

Non l'aveva chiamato in lacrime, ma dopo aver già pianto. In ogni caso, era inutile cercare di nasconderglielo. Lazkano, di mestiere, analizzava la condizione umana, i pensieri della gente, i loro desideri e le loro pulsioni, e su tutto ciò costruiva un mondo di finzione, i dettagli erano la sua vita, era l'unica abilità di cui poteva sentirsi orgoglioso. Per questo aveva capito subito l'inquietudine di sua madre.



\- Tuo padre ha iniziato a dire cose strane.

</div>

Prima del previsto e benché risonanze e TAC non rivelassero niente di significativo, era entrato senza preavviso nella fase disinibitoria. A volte stava bene e altre diceva la prima cosa che gli passasse per la mente. O forse non era proprio così, pensava Lazkano: più che dire la prima cosa che gli passasse per la mente, lasciava uscire ciò che da tempo celava dentro di sé, rimproveri, giudizi e confessioni strane che non sembravano scelti a caso, cose accadute in passato e tenute nascoste alla famiglia, anche se non sempre era chiaro se fossero reali o immaginarie.



\- Quando viene Ángeles?

\- Ángeles?

\- Forse non te l'ho detto\... Ti ricordi quella volta che sono andato ad Amsterdam? Lì ho conosciuto l'amore della mia vita: vive a Ibiza, avrei dovuto andare a trovarla da tempo. A Ibiza adesso ci sarà un tempo meraviglioso, e non questa pioggerellina appiccicaticcia.

</div>

Quando Josune, la sorella di Diego, gli aveva chiesto di smetterla di dire stupidaggini, Gabriel Lazkano aveva estratto dal portafoglio la fotografia di una giovane donna e, come chi sfida l'avversario con una carta vincente, l'aveva buttata con forza sul tavolo, tra i singhiozzi e i lamenti della madre.

Diego aveva cercato di ricordare il viaggio di suo padre ad Amsterdam. Era avvenuto almeno quindici anni prima: aveva fatto un corso in Olanda sui metodi naturali e «sostenibili» per controllare le invasioni e sterminare gli insetti. In quel periodo, nella loro casa si usava molto una parola: «ecoveleno».



\- Tu non sei malato\... tu stai diventando pazzo!

</div>

<br/>

<br/>

<p class="linepull">Soto è arrabbiato con Gloria. La regista gli sembra troppo superficiale. Non abbastanza impegnata. «Tanta arte e tante storie, ma stanno succedendo cose molto gravi, cugino, e Gloria fa finta di non vedere». Raramente va con loro a una manifestazione. E se qualcosa abbonda in questo periodo da queste parti sono le manifestazioni: non è andata con loro alla manifestazione contro la centrale nucleare di Lemoiz e nemmeno a quella di solidarietà con i medici abortisti condannati a sei anni di carcere, «Vive nella sua fottuta torre di Babele, borghese figlia di borghesi» dice a Lazkano. «Anzi, una vera aristocratica, perché un borghese, anche se quello che fa è discutibile, per lo meno qualcosa fa». Anche oggi la regista li ha ripresi perché vanno a «quelle riunioni». «Vedrete voi se andare o no a quelle riunioni, ma dovete essere qui puntuali per le prove, capito?» «Ma quella chi si crede di essere, cugino? Nostra madre? La maestrina?»</p>

«Voi farete una brutta fine».

«Non aspettatevi che sia io a tirarvi fuori di galera».

«Non possiamo certo permetterci un avvocato».

Gli ha detto tutto questo e Soto è di malumore. Prende il copione e lo tira in faccia a Gloria, che non conti su di lui, se non ha intenzione di rispettarlo.



\- Vieni con me, cugino?

</div>

Lazkano sa che non è altro che un momento di rabbia. Zeberio raccoglie da terra il copione sparpagliato. Lazkano lo rimette di nuovo in ordine, scene e pagine nella giusta successione, una a una, benché Soto non le abbia numerate.

Anche se ha solo poche battute in scena, Diego Lazkano sa tutta l'opera a memoria.

<br/>

<br/>

<p class="linepull">Non era passato molto tempo da quando Gabriel Lazkano aveva iniziato a parlare senza freni a quando la coppia aveva deciso di dormire in camere separate. Alla fine era arrivata la diagnosi, la conferma ai loro sospetti era giunta per bocca di Santiago Cervera, vecchio amico di famiglia. Da tempo era il direttore del reparto Disturbi della Memoria di un ospedale di Dallas e, approfittando della sua presenza a Donostia per le vacanze estive, avevano eseguito quella che in altre circostanze si potrebbe chiamare una "prima visita".</p>

Per lo meno era stata data un'etichetta. Una forma di demenza, ma non si trattava di Alzheimer. Avevano mostrato loro il diagramma colorato del suo cervello e i risultati di sofisticati test per loro totalmente incomprensibili.



\- Finora non vi hanno mai detto niente? Non posso crederci\...

</div>

Era il colmo che, ormai in pieno XXI secolo, dovesse venire un medico *americano* per chiarire le cose. Non ci sono miracoli per fermare il processo: esercizio fisico e mentale, controlli frequenti, pastiglie di tutti i colori; la famiglia deve stare molto attenta che le prenda tutte.



\- Abbiate cura di vostro padre ma, ogni tanto, prendetevi un po' di riposo per avere cura di voi stessi.

</div>

Il vecchio Lazkano non aveva smesso di parlare di Ibiza, né di chiamare sua madre con il nome della presunta Ángeles, unito a richieste di fantasie sessuali che a Diego risultavano spiacevoli sentite in bocca a suo padre, «quando mi lascerai godere di nuovo tra le tue tette, Angelines?», frasi che, dopo lo scandalo iniziale, i famigliari avevano imparato ad ascoltare e accettare con normalità e che avevano portato Diego a conoscere in profondità i desideri di suo padre. Uno scrittore, se davvero è tale, deve imparare a trarre insegnamento anche dalle situazioni estreme. E Diego era sicuro della sua vocazione, anche se non sempre lo era stato, anche se per riconfermarla aveva dovuto chiudere a chiave molte stanze della sua mente.

No: nemmeno la sua vita era stata facile.

Il padre di Diego a volte abbracciava con passione sua moglie, ma non era sua madre che voleva abbracciare, bensì il ricordo di quella donna di nome Ángeles. Non capiva perché la moglie rifiutasse i suoi baci. Solo quando si addormentava, lei gli dava un bacio da farfalla sulle palpebre. Solo quando dormiva, le sembrava di nuovo il marito di prima, il suo Gabriel.

Diego e sua sorella avevano cercato qualche traccia di questa Ángeles. Un numero di telefono, il suo nome e cognome completi. Avevano chiesto con discrezione, mostrando la fotografia a colleghi e amici intimi del padre, ma nessuno sapeva niente della donna. Pareva che avesse mantenuto molto bene il suo segreto.

Dopo molti alti e bassi, trascorsi sei mesi, il suo umore era cambiato. «Sono malato, vero?», chiedeva all'improvviso e poi rimaneva in silenzio per ore, lo sguardo perso nel vuoto.

A un certo punto aveva smesso di mangiare e di andare in bagno, e allora l'avevano fatto ricoverare. Dopo meno di un mese, quando sembrava che la situazione si fosse un po' normalizzata grazie alla rigida routine ospedaliera, Gabriel Lazkano era scomparso.

Aveva lasciato un biglietto, sorprendente considerato che era stato scritto da un malato nelle sue condizioni: «Begoña, Josune, Diego, vi amo molto, ma adesso devo vivere la mia vita». Il nome della moglie e dei figli scritti in maiuscola e con calligrafia ferma, nemmeno l'ombra del fantasma Ángeles. I neurologi e gli psichiatri non erano giunti a nessuna conclusione. «È strano», avevano detto, e Lazkano aveva cominciato a seccarsi per lo scarso registro linguistico, «strano» non gli sembrava affatto un temine scientifico.

Né la famiglia né la Polizia seppero più niente di Gabriel Lazkano.

Può sembrare crudele dirlo ma pensarlo è umano: benché per settimane, tra sospiri sconsolati e notti insonni, Diego Lazkano e la sua famiglia avessero aspettato una telefonata che non arrivò mai, la scomparsa del padre portò con sé anche un'inconfessabile tranquillità.

Erano passati molti anni da quando Soto e Zeberio erano scomparsi e, anche se può sembrare strano, all'inizio Lazkano non aveva collegato la scomparsa di suo padre con quella dei suoi due amici di un tempo. Non gli era nemmeno passato per la testa, per la diversa situazione e le diverse modalità, che anche suo padre, come Soto e Zeberio, fosse un *desaparecido*. Scomparso, scomparso, scomparso\... la scomparsa era l'asse di un mulinello che trascinava la sua vita non si sapeva dove.

Durante i primi due anni, Diego e Josune, a turno, visitarono gli obitori tre o quattro volte. Dopo otto anni venne dichiarata legalmente la morte e loro si tranquillizzarono, una tranquillità senza nome, sfumata, che vibrava nel petto, ma pur sempre una tranquillità, in fin dei conti.

Lazkano continuò a scrivere, Josune a dare lezioni di danza. La madre raccolse i cocci e cercò di ricostruire il puzzle della sua vita, mettendo immaginazione e oblio al posto dei pezzi mancanti.

<br/>

<br/>

<p class="linepull">Gloria, ma tu credi che facciano cose del genere negli altri teatri del mondo? Succede solo qui, perché il nostro non è un Paese normale! Alle otto uno spettacolo in basco e alle dieci, con gli stessi attori, in spagnolo? Questa è pura schizofrenia! Stiamo sprecando il nostro talento, così non si possono far bene le cose\... è impossibile!</p>

Soto è alterato. Attribuisce alla necessità di interpretare l'opera in due lingue la fredda risposta del pubblico.



\- Se non facciamo così non ci stiamo dentro con i costi.

\- Ma dai, Gloria\...

\- Vuoi che sciolga la compagnia? Dovremmo funzionare come una compagnia di dilettanti? Vuoi recitare solo nelle scuole e nei circoli?

\- Come se non recitassimo nelle scuole e nei circoli\...

\- Queste *Vulpes* di cui parli tanto\... non suonano forse in luoghi ancora più squallidi?

\- Ma sono punk!

\- Allora anche noi lo siamo.

\- Tu? Tu sei un'aristocratica!

\- Mi spiace, ma è così.

</div>

La discussione non è nuova e si ripresenta dopo lo spettacolo delle dieci, durante il quale Lazkano, senza rendersene conto, ha detto una battuta in basco nel bel mezzo della recita in spagnolo. Lazkano c'è rimasto molto male, anche se Gloria e gli altri della compagnia cercano di non dare importanza alla cosa.



\- Il pubblico non se n'è nemmeno accorto, Diego: ricordati che la gente viene a vedere lo spettacolo una sola volta, nel teatro d'avanguardia si utilizza più di una lingua, sicuramente avranno trovato una ragione anche per quella frase detta in basco.

</div>

Soto non si lascia scappare l'occasione:



\- Il teatro d'avanguardia? Mi stai insultando, Gloria?

</div>

È inutile cercare di tranquillizzare Diego. Oggi Lazkano vuole rimanere solo e non va a festeggiare con gli altri. Come se non bastasse, non ha più saputo niente di Idoia, il fine settimana non è venuta a vedere lo spettacolo e l'ultima volta che l'ha chiamata al giornale non gliel'hanno passata perché era «in riunione».

La mattina successiva a quel lapsus, compra il quotidiano e controlla le pagine della Cultura, curioso di sapere quale sia la ragione per cui è stata rimandata di un'altra settimana la pubblicazione del suo reportage su Dario Fo. Impaziente, apre il giornale e, al posto del suo, trova un articolo in spagnolo a piena pagina: *Silvio Rodríguez, la pluma y la trova.* Bene, piano piano le cose si chiariscono. Accartoccia il quotidiano e lo getta nel primo cestino che trova vicino all'edicola, con sorpresa del giornalaio. Lazkano si pente subito del suo gesto infantile e, prima di arrivare a casa, ne compra un altro in un'altra edicola. Sono settimane che non va all'università, ma non gliene importa molto. 'ffanculo la sociologia. C'è tempo prima degli esami. Riapre il quotidiano alla pagina culturale e verifica il nome di chi firma l'articolo su Silvio Rodríguez: Mikel Remiro. L'articolo non gli sembra granché, pieno di aggettivi e paroloni da quattro soldi fino alla nausea. Silvio Rodríguez, Scorpions\... Può darsi che questo Remiro sappia qualcosa di musica, ma come scrittore è penoso. Cerca di affrontare la realtà: Idoia l'ha lasciato per uno scrittore mediocre, chissà se questa seconda relazione ha qualcosa a che vedere con l'aver lasciato lui in quel modo, buttandolo al vento. No, Idioa ha giocato sporco. Mentre il tragico suicida ormonale che è in lui sta valutando le possibili forme con cui mettere fine alla propria vita -- veleno, *harakiri*, salto mortale -- squilla il telefono. È Ana, la protagonista dello spettacolo teatrale. Lo chiama per sapere come sta e per chiedergli se gli va di prendere un caffè con lei.

La grande Ana Etxarri, allegra, affascinante. Una di quelle donne a cui gli uomini non prestano molta attenzione perché le considerano irraggiungibili. Certo che possono vedersi per un caffè. In realtà ha davvero bisogno di quel caffè se vuole recuperare le forze per andare avanti con lo spettacolo. Per la settimana prossima hanno in programma sei recite a Bilbao e, mentre analizza le diverse modalità di suicidio, decide e scarta un'infinità di volte di chiedere a Gloria di trovargli un sostituto.

Ana è così diversa rispetto a Diego! Una donna che sa quel che vuole, che da quando si è iscritta alla scuola di teatro non ha altro in testa. Frequenta tutti i corsi: mimo, dizione, sceneggiatura, Stanislavski, *kathakali*, danze orientali, fioretto\... Se tra loro c'è un grande attore, pensano tutti, quella è Ana Etxarri. Per questo Gloria l'ha scelta per la parte della protagonista.



\- Ti ricordi del corso di Roulant?

</div>

Lazkano accompagna la sua riposta con gesti studiati. È facile imitare quel professor Roulant venuto da Lione per tenere un corso intensivo di un fine settimana:



\- «La prima lezione, *c'est ça*: fare un disegno con un gesto e inserire in quel disegno le parole. Da quel momento in poi i gesti e le parole andranno avanti assieme. Basta ricordarsi il gesto per ricordare anche le parole». Ma io non ne sono capace.

\- Bisogna sforzarsi.

\- Ma sforzarsi è difficile.

\- In questo hai ragione.

</div>

Lazkano ci ha provato ma non c'è riuscito. Si sente sempre più a disagio sul palcoscenico e questo è il suo ultimo lavoro con la compagnia di Gloria. Ha deciso di abbandonare quella vocazione e di dedicarsi completamente ai suoi studi. Inoltre, come a Diego piace ricordare da quando ha iniziato a svegliarsi accanto ad Ana, due attori nella stessa casa sarebbero troppi.

<br/>

<br/>

<p class="linepull">Diego Lazkano è felice. Grazie ad Ana. Grazie ai suoi brillanti occhi verdi di vernice. Alla sua chioma scura, due falci al contrario che fanno del suo viso un tunnel luminoso. Grazie ai libri che si regalano perché loro stessi vogliono leggerli. Ogni volta che Ana fa le prove di uno spettacolo è lui a farle da spalla nei dialoghi e assiste soddisfatto alla prima rappresentazione in scena della donna della sua vita, in tutto il suo splendore.</p>

Come quando si parlano, anche ogni volta che si toccano si sforzano che sia sempre diverso: si accarezzano il viso, per esempio, dopo aver mangiato un'arancia con le mani. Non importa che le loro dita siano fredde tra le cosce e poi sul naso dell'altro, fredde e profumate d'arancia. Diego non ha bisogno di nient'altro.

Sono una di quelle coppie che fanno invidia quando le vedi per strada, sono così in sintonia che addirittura sorridono nello stesso modo: sono come fratello e sorella, dovrebbero nascondere almeno un po' la loro felicità per non fare schifo ai passanti invidiosi. Si sono contagiati non solo i gesti ma anche i motivi dell'altro per essere felici. Moltiplicandoli per due: adesso quei motivi sono di entrambi, mentre prima appartenevano solo a uno. Memorabile è il giorno in cui hanno riunito in un unico scaffale e ordinato alfabeticamente i loro dischi. «È un legame più forte del matrimonio», si sono detti, dopo aver disposto uno accanto all'altro i dischi di Patti Labelle e di Mikel Laboa, Echo & The Bunnymen ed Errobi.

«La sfera privata, qualcosa di intimo, che sia solo mio? Certo che ce l'ho», pensa Diego. L'amicizia stretta con Soto e Zeberio, per esempio, è una cosa di entrambi, ma la militanza politica, le riunioni e le discussioni che fanno in casa loro, gli slogan e le corse durante le manifestazioni, quelle appartengono solo a Diego Lazkano. Anche Ana ha la sua sfera privata. Quale? Diego non lo sa. È solo sua. È una cosa a cui Diego non dà molta importanza, preferisce pensare a questo modo condiviso che hanno di manifestare la loro felicità.

Quando vanno a vivere assieme, fanno a gara a chi lava prima i piatti, a chi rifà per primo il letto. Il gioco consiste nello stupire l'altro, nel vedere il sorriso di chi si appresta a fare una cosa e si rende conto che è già stata fatta, e poi fare l'amore. Disfare il letto appena rifatto.

Essere innamorati è questo, lavarsi i denti prima di pranzare. E poi, invece di pranzare, fare l'amore utilizzando e leccandosi tutte le dita.

La sera preparano il caffè e si sporcano le mani con i fondi. Non importa quale piega del loro corpo profumeranno quelle dita che sanno di caffè.



\- Dove sei stato?

\- A casa di Soto e Zeberio\...

\- A cospirare?

\- Ad ascoltare musica\...

</div>

Ha tutto: amici, amore. L'amore dei suoi amici e l'amicizia della sua amata.

La sera, l'aroma di caffè ha sostituito l'embolo dell'arancia. Ma il sottofondo del profumo di buccia d'arancia è ancora lì, come un basso incessante, una dolce dissonanza che fa da contrappunto all'amaro eccitante del caffè.

Fanno in modo che sia sempre diverso, così Diego morsicchia Ana sul collo, come gli ha insegnato Idoia, la cintura della ragazza cade a terra, rumore di bottoni madreperlati sul pavimento, le unghie accarezzano un labbro, un dito entra nel solco, vogliono profumarsi, accovacciarsi, annusarsi, baciarsi e succhiarsi a vicenda. La punta delle dita di Ana tocca prima del previsto l'erezione di Diego, la ragazza non si aspettava di trovarla così vicino alla cintura. L'accarezza prima con la punta delle dita e poi con le unghie. Sorridono, ogni volta in maniera diversa, fino alla fine del giorno, fino alla fine di ogni giornata possibile, dando le spalle alla certezza che, inesorabilmente, le loro giornate finiranno. E fanno l'amore alla faccia di questa certezza.

<br/>

<br/>

<p class="linepull">Il gruppo di teatro ha iniziato poco a poco a perdere coesione. La televisione fagocita molti potenziali attori. Alcuni hanno scelto di fare i presentatori di telegiornali, altri hanno seguito corsi di dizione per dedicarsi al doppiaggio, pensando di vivere della loro voce; decisione saggia, probabilmente, visto che la voce è l'ultima roccaforte a soccombere alla vecchiaia. Un attore sa che ci vuole molto talento per invecchiare nel mondo dello spettacolo. Perché non tutti siamo Orson Welles.</p>

O così, o metter su qualche chilo e diventare regista. Passare dall'essere un pezzo degli scacchi ad essere un giocatore di scacchi. È la strada che ha preso Gloria. La quale, mentre continua a studiare Belle Arti a Bilbao, produce ostinatamente opere teatrali con pochi soldi, e conserva la mania di non assistere alla prima. Una specie di superstizione: durante lo spettacolo, resta nascosta in un bar del Boulevard a bere gin-tonic, fingendo con il cameriere e con se stessa di non essere nervosa, guarda l'orologio, accende una sigaretta con il mozzicone dell'altra, finché le lancette non le dicono che lo spettacolo del Teatro Centrale sta per terminare. Allora paga il conto e torna in teatro. Le piace andarsene e tornare in teatro di nascosto; non manca mai alle prove degli attori, ma concede a se stessa questa trasgressione. La prima volta le era andata bene e da allora ha sempre ripetuto il rituale: le piace entrare alla chetichella quando lo spettacolo sta per finire, annusare la tensione in platea, sentire le risate o il silenzio quando attraversa il *foyer*.

«Come va?», chiede agli altri, anche se è una domanda superflua, perché Gloria sa perfettamente come sta andando, il successo o il fallimento si coglie nell'aria e sui visi degli attori, se sono riusciti o no a catturare il pubblico, se gli spettatori hanno riso quando dovevano ridere, se hanno trattenuto il fiato quando si doveva farlo. Poi vengono gli applausi e l'invito degli attori a Gloria a salire sul palcoscenico, i fiori, i complimenti, i baci, i ringraziamenti, il merito è tutto loro, degli attori, grazie, grazie di cuore.

«Gli attori sono dei bambini viziati, Lazkano: ogni tanto bisogna lisciare il pelo ai cavalli». *Lisciare il pelo ai cavalli,* proprio una bella espressione.

Ma chi liscia il pelo al domatore di cavalli? Lazkano è rimasto di sasso quando Gloria gli ha detto che lascerà il teatro appena conclusi gli studi di Belle Arti. Soto e Lazkano l'hanno trovata affranta, mentre Zeberio stava riponendo le luci.



\- Non sono così forte come pensavo, per fare questo lavoro ci vuole molto coraggio. Non fa per me\...

</div>

Un commento ascoltato casualmente nel bar *Paco Bueno* aveva spezzato il morale infrangibile di Gloria, che ha amplificato fino alla tragedia un banale commento da bar. Non arriva nemmeno a essere una critica. Si tratta di poche parole.



\- Non sarà stato così grave.

\- «Come ti è sembrata l'opera?», ha chiesto uno. E l'altro: «Niente di che». *Niente di che?* Cazzo!

</div>

Lazkano non ci può credere. Quella Gloria orgogliosa che liquidava allo stesso modo le critiche buone come quelle negative con un «non hanno capito niente» o «questi non sanno nemmeno chi è David Mamet», quella Gloria regista onnisciente, così sicura di sé e di ogni suo passo, che crolla per una simile sciocchezza?



\- Non mi sembra poi così grave.

\- Questa è la cosa peggiore che possano dire di un tuo lavoro, Lazkano.

\- Primo: non sai chi sia quello che parlava -- ci prova Soto, -- e cosa ne sappia di teatro. Secondo: non siamo forse della scuola di Handke? Il pubblico non ci interessa.

\- Non mi convincerai, Soto\... Lascio tutto.

\- Devi resistere - insiste Diego, timidamente. - Domani vedrai le cose in un altro modo.

</div>

Il giorno dopo tuttavia non vede le cose in un altro modo. È l'ultimo spettacolo diretto da Gloria. Da un giorno all'altro lascia la regia, si allontana dal mondo del teatro e si dedica alle arti plastiche. Molla tutto e va a vivere a Barcellona.

<br/>

<br/>

<p class="linepull">In ogni caso quei due intimi amici, Soto e Zeberio, non erano forse entrati in questa categoria grazie alla loro morte e alle loro colpe? Più che essere stati i migliori amici della sua vita, non erano forse i migliori amici *della sua morte*, della *sua futura morte*, che lo aspettavano pazientemente nell'altro mondo? Alla scomparsa e alle torture dei suoi due amici, bisognava aggiungere adesso anche il destino sconosciuto di suo padre. Quando il ricordo della scomparsa di Soto e di Zeberio aveva iniziato un po' - solo un po' - a sbiadirsi, ci fu la scomparsa del padre, e la responsabilità che Lazkano sentiva nei loro confronti invece di attenuarsi si rafforzò e moltiplicò. Con la scomparsa del padre, Soto e Zeberio erano tornati ad essere presenti, erano riemersi dalla sua memoria e la loro mancanza si era fatta più evidente. I loro volti si erano di nuovo perfettamente definiti, come se guardasse fotografie che non vedeva da tempo. «Siamo in tre e adesso siamo scomparsi tutti e tre; per i primi due non ci sono speranze, per il terzo, forse, sì»</p>

Ma anche per il terzo, per il vecchio Gabriel Lazkano, c'erano sempre meno speranze. Se non ricompariva entro la seconda settimana, così dicevano le statistiche -- le statistiche erano il volto gentile della Polizia - era improbabile che riapparisse vivo. Cominciò a dire a se stesso *tre scomparsi* e, dopo, *tre morti*. Allora iniziò l'ossessione delle mogli dei pescatori, la dichiarazione legale dell'assenza temporanea, l'insopportabile angoscia che si prova quando il mare non restituisce i cadaveri dei marinai. Aveva bisogno del cadavere. Che almeno uno di loro fosse un cadavere reale, che le sue ossa confermassero il finale della storia. Il corpo avrebbe implicato che quel morto riposasse da qualche parte, in un luogo preciso, che lì finisse la sua storia e che il luogo stesso contribuisse a porle fine. Un luogo dava *riposo* non solo al morto, ma anche a famigliari e amici.

Senza un luogo non c'era riposo, o per lo meno era più difficile. I cimiteri rinchiudono la morte, senza cimiteri la morte sarebbe ovunque e ai famigliari verrebbe tolta da sotto i piedi la terra che li sostiene. Questo moltiplicato per tre.



\- Il lavandino è tappato, figliolo. Puoi venire?

</div>

La chiamata della madre era diversa dalle solite richieste, sembrava più un SOS simile a quel «Sono venuto nel posto sbagliato, Diego». Quando Lazkano andò a casa, i suoi sospetti vennero confermati.

Dopo aver maneggiato a lungo con lo sturalavandino riuscì a liberare il tubo, con non poca fatica. La causa era un gomitolo di lunghi capelli bianchi. Guardò sua madre per verificare che fossero i suoi capelli. Non si era ancora pettinata e quella stessa mattina si era tagliata una lunga ciocca. Le forbici erano ancora sul tavolo.



\- Cosa hai fatto, mamma?

\- Mi sentivo molto sola. Volevo che tu venissi.

</div>

Allora Lazkano iniziò a capire cosa fosse la disperazione: non avere la forza nemmeno di nasconderla. Tagliarti i capelli e otturare il lavandino, per poter poi chiamare il figlio e chiedergli di venire da te. Questo era la disperazione.

«Non sarà che gli scomparsi», pensò Lazkano «fanno venire, anche a chi scomparso non è, una certa voglia di scomparire?». Il colpo ricevuto fa sì che spariscono dai loro comportamenti schemi e orari abituali. Oltre a non avere la forza di recuperare la quotidianità che viveva prima della scomparsa della persona amata, chi resta affronta anche una personale parziale scomparsa, cambiamenti nel comportamento e nello stato d'animo, che fanno sentire più vicino lo scomparso. «Prima della tua scomparsa, io vivevo felice, adesso devo vivere triste; prima della tua scomparsa la domenica cenavamo fuori, adesso devo cenare in casa; prima della tua scomparsa, passavamo le vacanze in montagna, adesso le dovrei passare al mare». Un comportamento incosciente e assurdo, che ci allontana dalla routine precedente, come se abbandonarla, lasciare i luoghi abituali e apparire da qualche altra parte, ci potesse in qualche modo restituire la persona scomparsa.

Da tempo Lazkano non si sentiva così patetico: indossava i guanti rosa da cucina e aveva un pugno di capelli bianchi di sua madre in mano, e non sapeva cosa farne -- gettarli in pattumiera, buttarli nel water, restituirli alla madre -. Con le ciocche di capelli si fa il malocchio, o un'offerta per l'essere amato. Ma cosa fare con una ciocca di capelli bianchi di tua madre?

Era così. La madre di Diego forse non ne era consapevole, ma anche lei aveva deciso di scomparire e per questo, invece di buttarsi nel fiume, aveva pensato di distruggersi poco a poco attraverso il lavandino, iniziando dalla parte più facile: una ciocca di capelli.

«Là sotto ci riuniremo di nuovo, nelle fogne, nel mare, nel fondo del pozzo».

<br/>

<br/>

<p class="linepull">Diego Lazkano ricorda la prima volta che sentì la sigla AK-47. Ricorda la prima volta che sentì l'acronimo FMLN. La prima volta che sentì parlare di «cellula dormiente». Era successo lo stesso giorno, era con Zeberio e Soto e quest'ultimo stava mettendo un disco dei Doors, a scapito di Victor Jara che avevano ascoltando fino a quel momento. «Non torturarmi con questa musica», disse Zeberio. Perché a Zeberio piaceva Victor Jara, perché gli piacevano i cantanti di cui capiva i testi. Quindi niente musica inglese. Niente yankee, ovviamente. «Non torturarmi con questa musica» lo ricorda come se fosse successo ieri, anche se sono passati più di venticinque anni. Ricorda come fosse successo ieri quanto si era divertito quel pomeriggio, la conversazione tra Soto e Zeberio mentre lui soffiava via la polvere dalla puntina del giradischi, dopo che Soto aveva istruito entrambi sulla truffa del gruppo imprenditoriale Rumasa e sulla guerra tra Iran e Iraq; erano lì, nella stessa casa, tre amici non ancora passati alla clandestinità, senza paure, un futuro aperto come l'orizzonte. Soto e Zeberio, drammaturgo e tecnico delle luci, così come Idoia, erano più vecchi di Diego Lazkano. Lui stava quasi sempre in silenzio, ammirava entrambi in modo incondizionato, con una passione repressa quanto sincera.</p>

Il giornale parlava del Fronte di Liberazione Nazionale Farabundo Martí, nel Salvador i guerriglieri del FMLN, contadini, studenti e anche sacerdoti stavano *scomparendo*. E il Salvador non era l'unico posto. C'era anche il Guatemala. Il Cile. L'Uruguay. E tanti altri.



\- Lasciano i corpi sul ciglio delle strade. Senti questa: la testa di un contadino è apparsa nel cortile della scuola dove studiano i suoi figli.

\- Spaventoso.

\- Nemmeno quelli del FMLN sono angioletti: utilizzano armi AK-47, uccidono e si autofinanziano con sequestri, ma la loro violenza è un gioco da bambini, se li si paragona ai miliziani di estrema destra del Salvador.

\- E saprai da chi sono addestrati questi miliziani, vero, Soto?

\- Sì, lo so, non ricominciare con questa storia: gli americani, chi se no. Elicotteri Bell, fucili M-16\... Lo so, ma se credi che per questo toglierò The Doors per mettere Victor Jara, hai sbagliato tutto!

</div>

Diego Lazkano continua a leggere il giornale: 75.000 morti solo in Salvador, pensa, la metà della popolazione di Donostia, e rispetto a questo la questione basca gli sembra una sciocchezza, per fortuna non subiranno mai, né mai provocheranno un bagno di sangue simile a quello del Salvador, un piccolo paese con 75.000 morti, un milione di esiliati, un altro milione di senzatetto. Erano numeri giganteschi che rendevano i loro piccoli numeri una piccola faccenda di poca importanza. Tutto era una questione di scala, di prospettiva e di numeri, così diceva Soto -- e in questo Zeberio non lo contraddiceva mai -, in quella casa l'uso della violenza si misurava con parametri diversi, non si metteva in discussione, tutto rientrava in una dinamica di guerra, ogni militante o dirigente accettava un certo livello di crudeltà, non si pensava alle conseguenze sul piano personale, ma ai simboli, ciò che si «liquidava» erano dei simboli, e non si lasciava la testa di nessuno nel cortile della scuola dove studiavano i figli. Diego Lazkano l'ha pensata così per anni, anche se la sua opinione rispetto alla violenza è cambiata col tempo; ha sempre creduto che i dirigenti di ETA, che immaginava nascosti in casolari della Francia rurale, avessero ben chiari i numeri della crudeltà del Salvador, che forse il loro errore fosse credere che ci potesse essere un numero accettabile di morti; si erano ficcati in testa una foresta dell'America Latina e si erano persi in quella foresta, fino a pensare che fosse il Paese Basco. Ma non lo era. Anche se le elucubrazioni mentali sono sempre una foresta fitta e intricata.

Diego Lazkano ricorda il giorno in cui per la prima volta sentì l'espressione «cellula dormiente» e come gli fosse sembrata simpatica e attraente, perché credeva nel potenziale rivoluzionario di quella gente nascosta e silente, e mai gli sarebbe venuto in mente che una «cellula dormiente» potesse fare qualcosa di male; e di fatto non poteva, a meno che non abbandonasse la sua condizione di «cellula dormiente», nel qual caso avrebbe potuto fare di tutto, nel bene e nel male. Ma finché la «cellula dormiente» continuava a dormire, i sogni erano tanti! Così la vedeva Lazkano, nemmeno gli passava per la mente la possibilità che fossero incubi e non sogni; era ancora troppo giovane e troppo ingenuo, quando il responsabile dei gruppi operativi andò a casa loro.

Aveva i capelli rossi e molte lentiggini sul viso. Allora gli era sembrato vecchio, ma non avrà avuto più di quarant'anni.

A lui, invece, l'imberbe Lazkano doveva essere sembrato troppo giovane e l'aveva messo con Zeberio a costituire una «cellula dormiente», mentre accennava ad «altri compiti» che aveva per Soto. Quindi, la coppia che la morte avrebbe unito per sempre poteva essere formata da Lazkano e Zeberio, anzi, da Zeberio e Lazkano, in quest'ordine. Ma quando l'uomo dai capelli rossi, uscendo da casa, aveva consegnato le chiavi della macchina a Lazkano, le cose erano cambiate per sempre. Perché lui, imbarazzato, con un filo di voce e quasi senza forza per parlare, aveva detto:



\- Io\... non ho la patente.

</div>

L'uomo dai capelli rossi aveva guardato Lazkano stupefatto e aveva rivolto a Soto e a Zeberio uno sguardo dubbioso, che significava: «Che gente mi portate, non potevate avvisarmi prima?» o qualcosa del genere. «Così non andiamo da nessuna parte! Con gente che non sa guidare che commando e che cellula dormiente possiamo formare?». Alle fine, si era impietosito per il giovane Lazkano e, facendole volare sopra la sua testa, aveva lanciato le chiavi a Soto.



\- Soto, allora occupatene tu.

\- E tu, vieni con me\... abbiamo bisogno anche di *irregolari*.

</div>

Lazkano non ha nemmeno un nome: l'uomo dai capelli rossi lo chiama *Tu*.

Lazkano ricorda quelle scale come se le avesse scese ieri: tutti i gradini, uno a uno, il bordo un po' storto a sinistra, dietro il responsabile dai capelli rossi, sentendosi un inutile invalido per l'impossibilità di guidare una macchina. Ma non lo portava sempre Idoia dappertutto con la sua *Mini*? E adesso neanche quello, perché nemmeno Ana aveva la patente.

E così Diego scende le scale dietro l'uomo dai capelli rossi, con una foresta del Salvador conficcata in mente, «abbiamo bisogno anche di *irregolari*», ignaro che quello che si lascia alle spalle è una morte sicura; non sospetta nemmeno che saper fare le cose bene e nel modo giusto non sempre ti salva la vita e che, a volte, è l'ignoranza a poterti salvare; non sospetta che gli dei, in realtà, non l'hanno escluso ma l'hanno scelto, mentre chiede a se stesso quale sarà il compito che gli assegneranno.

<br/>

<br/>

<p class="linepull">A suo tempo, Lazkano non aveva capito la diserzione di Gloria -- che l'aveva condotta a Barcellona al mondo delle arti plastiche --, sicuramente perché allora non aveva ancora pubblicato niente, ma adesso che era diventato uno scrittore, capiva perfettamente e condivideva le ragioni di quella scelta: *niente di che*, è la peggior cosa che possano dire di un tuo lavoro, perché toglie all'autore qualunque possibilità di difendersi.</p>

Alcuni degli attori che avevano lavorato nel teatro con Diego e con Gloria avevano poi cercato fortuna nel cinema. In quel breve "risorgimento" non si girarono molti film, ma sicuramente più che negli anni successivi. Tuttavia il "risorgimento" sperato non ci fu. Si trattò solo di una breve primavera, promessa di un'estate che non sarebbe arrivata, con tutte le delusioni e la crudeltà di una falsa primavera. Anche Ana, quell'amore sempre diverso che non avrebbe conosciuto i lati oscuri di Lazkano, contro tutti i pronostici lasciò il teatro e ottenne un posto fisso nella Biblioteca Municipale di Donostia. Sara Fernández fu l'unica di loro a continuare nel mondo dell'arte e una delle poche che ebbe successo, ancora rispettata e ammirata, dopo più di vent'anni, nei teatri di Bilbao, Donostia, Madrid e Barcellona. L'avevano chiamata da Madrid, c'era andata ed era stata capace di tornare in tempo, non con la coda tra le gambe come molti altri, ma prima di essere inghiottita o emarginata da quella cerchia rognosa. Quando passava da Barcellona per i suoi spettacoli, Sara telefonava sempre a Gloria. In una di quelle occasioni, dopo tanti anni, siccome c'era anche Diego, si riunirono tutti e tre attorno a un tavolo del ristorante *Sa Cantina*:



\- E che ne è stato della nostra grande speranza bianca?

\- *La* *bella* Ines? Ha lasciato il teatro da tempo. Dopo *Trappola per topi* non ha più fatto niente. Ho sentito che lavora al casello dell'autostrada.

\- Non c'è male: uscire da una trappola per topi ed entrare in un'altra.

\- Sei sempre il solito figlio di puttana, Lazkano - Gloria, impietositasi per l'amica assente.

</div>

Sara non aveva perso un filo della sua energia. Seguiva una dieta rigorosa e continuava a essere astemia. Diego e Gloria si scolarono tutta la bottiglia di *Chablis*.



\- Dovremmo fare qualcosa assieme.

\- Assolutamente d'accordo, Sara. Per adesso ceniamo: pesce o carne, Lazkano?

\- Parlo seriamente, Gloria: adattare un romanzo di Lazkano; tu fai la regia e\...

\- Dimentichi qualche piccolo particolare: io non faccio più la regista teatrale e Lazkano odia il teatro.

\- Non capisco, con tutta la gente che devi conoscere qui a Barcellona, Gloria, perché non vai più spesso a teatro.

\- Non entro in un teatro da venticinque anni.

\- Non ci credo.

\- Dovresti, invece\...

\- Dimmi la verità, Sara: non hai la sensazione di avere già visto tutto? - chiede provocatorio Lazkano.

\- No, affatto.

\- Sei davvero strana, allora\... Io pensavo che gli attori e i registi non andassero a vedere le opere teatrali dei loro colleghi, a meno di non avere l'assoluta certezza che si tratti di un'opera peggiore di quella che stanno recitando loro in quel momento. Allora sì, ci vanno. Per un artista è più importante rafforzare il proprio ego che mantenersi aggiornati.

\- Questo è da miserabili, Diego. Ragionate così, voi scrittori?

\- Più o meno, sì.

\- Volevo lasciarvi un paio di entrate per questo fine settimana.

\- Non prendertela, Sara: ti voglio molto bene ma non ci verrei.

\- Nemmeno tu, Lazkano?

\- Io e il teatro\... Non lo sopporto più\... Soffro troppo. Per il pubblico, per gli attori\... e soprattutto per me stesso, perché nasconderlo. Il semplice fatto di dover far alzare dalle loro cigolanti poltrone tutti quelli della mia fila, con cui non ho nessuna confidenza, mi fa sentire membro passivo di un collettivo a cui non appartengo. Da tempo non vado a teatro né a nessun evento, per la stessa ragione.

\- Per me invece resta ancora ineguagliabile\... Quando si spengono le luci e sento che qualcuno al buio esce da dietro le quinte, sento come cigola il palcoscenico, quando non so cosa aspettarmi e avverto i passi prima che inizi lo spettacolo, mi viene la pelle d'oca. E ancora di più quando quei passi sono i miei. È come avviarsi al buio verso il precipizio.

\- Beata te, che non sei mai precipitata.

\- Ti sbagli, sono caduta più di una volta. Ma questo è il bello: il rischio di precipitare e sapere che avrai la possibilità di farlo ancora.

</div>

<br/>

<br/>

<p class="linepull">Lazkano crede che quei mesi in cui, iniziata la militanza, era andato a vivere con Ana, fino alla scomparsa di Soto e di Zeberio, siano stati i migliori della sua vita. Ma forse sta sopravvalutando l'amicizia. La verità sugli amici è un'altra. Un'altra e molto più cruda. L'amicizia ha una data di scadenza. Perché, se esiste una parola per indicare quella che è stata una fidanzata -- le *ex* del passato cancellate dalla lista, -- perché non c'è un termine per definire coloro che un tempo sono stati amici e non lo sono più? Forse non ci sono ex amici? Chi non è più amico diventa necessariamente nemico? No. Il contrario dell'amicizia non è l'inimicizia, ma l'indifferenza. La principale ragione per cui si perdono gli amici non è il tradimento o le differenze ideologiche, ma l'inevitabile erosione evanescente della vita. Gli amici si usano a vicenda, perché è troppo duro sopportare in solitudine le insicurezze e le mutazioni dell'adolescenza, perché è impossibile formare un gruppo di musica da soli e perché qualcuno anche controvoglia deve pur suonare il basso o la batteria, perché abbiamo bisogno di protezione, perché un appartamento per studenti è troppo caro per pagarlo da soli e perché i genitori preferiscono sapere che vivi con qualcun altro; anche se volutamente le dimentichiamo, dietro ci sono sempre delle ragioni pratiche, ed è così che si creano legami che sembrano indistruttibili, poco a poco, perché ubriacarsi o fare sport da soli è troppo triste a vent'anni, e piacerti la birra e gli stessi gruppi musicali è sufficiente per passare una serata o due in amicizia parlando; una canzone, una frase, sono abbastanza. Poi vengono le coppie, prima desiderate e adesso elementi estranei che si interpongono fra gli amici, che cambiato i rapporti di forza nel gruppo. E da lì in poi, chissà quando e perché, tutto sfuma: all'inizio si passa dal trovarsi due volte alla settimana a una volta ogni due settimane, finché stare assieme diventa noioso e pesante e gli incontri vengono sostituiti da telefonate, e quello che non si può dire per telefono si rimanda al prossimo incontro; il pesante giorno dell'incontro diventa sempre più sporadico e, quando si sta assieme, non sapendo da dove iniziare, si finisce per parlare di una serie di superficiali luoghi comuni. Poi si comincia ad avere notizie attraverso amici degli amici, ad incontrarsi ai matrimoni, ai battesimi o in occasione della malattia dei genitori. A fingere allegria. A vedersi ai funerali. A non sentire dolore e fingere di sentirlo.</p>

Così diventa sempre di più quello che non raccontiamo agli amici e sempre di più quello che gli amici non ci raccontano. Aumenta anche la nostra meschina tendenza a giudicarli in base a pochi elementi sparsi della loro vita. Colmiamo le lacune con erronee supposizioni, giustifichiamo o condanniamo - quasi sempre sbagliando -- perché siamo sempre più lontani dalla loro verità, e anche dalla nostra, perché essere sempre più vicini alla nostra meschinità e alla nostra miseria non è un modo per avvicinarsi alla verità. Ci siamo sentiti nella stessa pelle ma adesso non vogliamo metterci nei panni dell'altro.

Diventare dirigente della fabbrica che è la propria vita domestica assorbe la maggior parte del tempo; spesso vedi i genitori, che hanno dimenticato ciò che è la genitorialità, preparare i propri figli per il futuro negoziando con loro attraverso conversazioni incomprensibili, con la paura che un giorno quei bambini, quei mostri, quegli angeli, quei salvatori e distruttori avranno la nostra vita nelle loro mani. E tuttavia li iperproteggono, concentrando tutte le energie su quelle piccole frecce puntate sul futuro; e questo non lascia spazio per gli amici, non c'è tempo e, anche quando ce n'è, è limitato e breve, quasi un dovere, «ho un quarto d'ora», un caffè da bere in un solo sorso.

È possibile, anzi probabile più che possibile, che gli amici di un tempo diventino dei conoscenti, che un giorno i loro comportamenti e i loro discorsi inizino a risultar estranei, diverso il loro modo di essere o il nostro modo di vederli; si inizia a non capire più le loro battute, a non cogliere quando uno scherzo nasconde un dolore intimo. Sì, succede. Gli amici diventano conoscenti e, con il passare del tempo, i conoscenti diventano sconosciuti, il loro tempo e le loro confidenze non sono più per te. Allora devi accettare una dolorosa verità: forse non siete mai stati *così amici*. Erano le birre e qualche gruppo musicale in comune a mantenervi legati.

Ogni tanto possono nascere nuove amicizie, di solito legate al mondo del lavoro, spesso in base a nuovi interessi e preoccupazioni comuni, oppure alla famiglia, ma scompare il sentimento di eternità del patto di sangue di alti tempi, la promessa di lealtà costruita con le proprie mani e pezzi d'argilla del corpo dell'altro, le sane risate fatte assieme e prive di rivalità. Non puoi dare la colpa a nessuno: l'unico responsabile sei tu.

Perché non accettare che l'amicizia sia simile a uno sprovveduto amore adolescenziale: un'accumulazione di forze che sembra inesauribile, un legame magnetico che sembra indistruttibile, anche se in realtà si tratta di un fatto essenzialmente circostanziale e transitorio. Ovviamente ci sono delle eccezioni. Locali con fascino, che invecchiano assieme ai loro clienti. Quelli che, contro tutti i pronostici, senza bisogno di trovarsi ogni sue settimane, per decenni mantengono la complicità, perché sono troppo generosi o troppo incoscienti; o perché sono dei grandi artisti e, con quel pezzo di argilla reciprocamente rubato in altri tempi, sono in grado di creare cose meravigliose per risollevare lo stato d'animo di un amico e strappargli un sorriso. Ci sono quelli che condividono la stessa malattia grave o la stessa passione, con lo stesso fervore con cui si potrebbe condividere un'amante, che quando non sono d'accordo discutono accaloratamente; amicizie che sembrano relazioni di coppia o che sono meglio delle relazioni di coppia, o addirittura che assomigliano a una relazione tra amanti e sono ancora meglio delle relazioni tra amanti: non ci si nasconde niente e, se lo si fa, per lo meno non è per malizia o per calcolo.

Si possono condividere molte cose con un amico: un vizio, una debolezza, un segreto. Ci sono rapporti come quello tra Lazkano e Gloria, che valgono quanto l'oro, non importa da quanto tempo non si parlano, è sempre come se si fossero visti il giorno prima, non manca mai un argomento da cui iniziare. Ma sono eccezioni, e può succedere che molta gente transiti in questo mondo senza vivere un'amicizia di questo tipo. Quindi Lazkano avrebbe dovuto essere contento. Ma si sbagliava completamente quando pensava che se Soto e Zeberio fossero rimasti in vita la relazione con loro sarebbe stata come quella che ha con Gloria. È impossibile competere con amici morti, sono insuperabili e si idealizzano in modo totalmente irrazionale. Tuttavia, la cosa più probabile è che anche Soto e Zeberio prima o poi sarebbero diventati dei *conoscenti,* e successivamente degli *sconosciuti*, ex-amici, cancellati dall'implacabile erosione della vita. Come passare da sconosciuto a conoscente e poi ad amico, ma in direzione contraria, dissolvendosi.

Poteva immaginare Zeberio, per esempio, padre di tre o quattro figli, che la sera controlla dalla porta socchiusa che dormano, che raccoglie e pulisce le scarpe da ginnastica degli adolescenti, che va a pesca con loro e gli insegna come si infila l'esca nell'amo, come si costruisce una radio con spille da balia, lamette da barba e pezzi di fil di ferro attaccati a una tavoletta di legno. Può immaginarsi Soto come il capo del Pen Club Basco, instancabile conferenziere in difesa dei diritti dei giornalisti e degli scrittori curdi, di qua e di là, volatile libero e nomade senza legami, sempre il primo lì dove l'ingiustizia è più evidente. Ognuno avrebbe fatto la sua vita, si sarebbero visti raramente, bastava guardare gli altri vecchi amici, Sara Fernández, *la bella* Ines e tanti altri\... Forse anche Soto e Lazkano avrebbero avuto notizie uno dell'altro solo dai giornali: «Guarda, l'instancabile Soto ha scritto un'altra opera teatrale»; «Ecco, Lazkano ha pubblicato uno dei suo illeggibili romanzi dove sciorina le sue ossessioni di sempre». Sarebbero diventati, uno per l'altro, messaggi s*pam*.

«Ma, Diego, cos'è uno *spam*? Spiegacelo. Non lo sappiamo».

Bisognerebbe spiegare tante cose a Soto e a Zeberio se ritornassero in vita.

Perché? Perché mai le cose sarebbero dovute andare così? Aver privato Soto e Zeberio delle loro vite ha significato assorbire e strappare a Lazkano la sua. Oppure è successo il contrario?

Se anche non li avessero uccisi, entrambi sarebbero comunque spariti dalla sua vita; fa fatica ad ammetterlo, ma ormai è qualcosa che Lazkano riconosce a se stesso dopo tante notti in bianco. Ma li hanno uccisi e questo li ha ancorati a vivere nella sua mente e non in un limbo. Nel limbo della sua mente. E da lì non ha mai potuto toglierli.

<br/>

<br/>

<p class="linepull">Diego ricorda come Zeberio fosse arrossito fino alle orecchie quando gli aveva presentato Ines, e come gli si erano illuminati e rallegrati gli occhi. Zeberio non era tipo da manifestare i propri sentimenti e, quando Lazkano si era ritirato in cucina a preparare caffè per tutti e tre, Kepa era rimasto solo con la ragazza, un po' nervoso. Si era avvicinato alla cucina con una scusa e aveva detto a Lazkano: «Questa ragazza è un'attrice, vero?»; Lazkano aveva risposto di sì, «E non hai acceso i riflettori su di lei?» aveva aggiunto scherzando, in modo sorprendentemente audace per lui. Ma Zeberio era troppo nervoso per scherzare, «Che cosa ci fa qui?». Lei voleva conoscere Soto e per questo l'aveva portata a casa, era una di quelle ragazze che non sanno stare zitte, ma non l'avrebbe lasciata da sola, perché il caffè era quasi pronto.</p>



\- Si sa qualcosa di dove sia Soto?

</div>

Zeberio era così trasparente che Lazkano aveva scorto sul suo volto un'espressione di delusione, come se si rimproverasse per essersi illuso per cinque minuti e aver pensato di avere qualche possibilità con quella ragazza.

Non aveva idea di dove si trovasse quel pazzo di Soto. «Pazzo, pagliaccio», così si chiamavano a vicenda. Lazkano aveva sospirato, il caffè stava bollendo e usciva dalla caffettiera.



\- Dovremo giocarcela fra noi due, allora.

</div>

*La bella* Ines era una radio in movimento, la chiamavano *la bella* non tanto per la sua bellezza, ma per il fatto che lei credeva di esserlo. Era totalmente asessuata, sebbene i suoi seni fugassero ogni dubbio. Lazkano era rimasto a bocca aperta vedendo che a Zeberio piaceva una ragazza così magra e androgina, avrebbero formato una strana coppia, il silenzioso tagliaboschi Zeberio e la magra e chiacchierona Ines.

Mentre bevevano il caffè ascoltando un disco dei Joy Division messo da Diego, Lazkano aveva scoperto uno Zeberio che non conosceva. Non sarebbe esagerato dire che quello che vedeva era pura *fascinazione* e, se Soto fosse stato lì, se la sarebbero giocata con lui, perché il *fascinus* è un amuleto contro il malocchio a forma di pene in erezione.

Ines aveva recitato solo in due o tre opere, ma presentava un programma musicale nella neonata televisione basca (la TV ingrassa, bisognava ammettere che era telegenica) ed era apparsa parecchio sui giornali dell'epoca perché, tra le altre cose, era la protagonista di un mediocre film presentato al Festival del Cinema di Donostia. Allora tutti la consideravano un'attrice con un brillante futuro.



\- Avete visto l'ultimo di Costa-Gavras? Impressionante. Ve lo raccomando vivamente. Lo chiamano cinema politico, come se fare cinema non fosse già un modo di fare politica, vero? L'ho visto ieri nel *Pequeño Casino*, come mi piace quel cinema\... ha un suo fascino, vero? Molto più delle altre sale come *Savoy, Miramar* o *Amaya*\... vero? A voi quale piace? Le sale cinematografiche di Donostia sono una meraviglia\...

</div>

Lazkano era rimasto in silenzio perché non capiva se quella ragazza, che rispondeva lei stessa alle domande che faceva, volesse davvero una risposta o si accontentasse di un cenno affermativo del capo. Era rimasto in silenzio anche perché si aspettava che le sue labbra pronunciassero un altro «vero?», che questa volta non era arrivato -- era riuscito a contarne fino a venti in un unico soliloquio.

Lazkano aveva guardato Zeberio, senza osare intervenire nella conversazione. Forse fu allora che Diego si rese conto per la prima volta delle sue capacità. Era in grado di parlare da pari a pari a Soto e a Zeberio che tanto ammirava, perché no, in fondo non era così lontano dai suoi idoli e, dipendendo da cosa e come, poteva essere bravo quanto loro o anche di più. In presenza di Soto e di Zeberio, Lazkano lasciava sempre parlare prima loro, rimaneva nell'ombra, era sempre il terzo a rispondere, e se non gli chiedevano qualcosa o si rivolgevano a lui direttamente, era solito rimanere in silenzio.



\- A me piace l'*Astoria* -- disse alla fine Zeberio, come se fosse dovuto andare molto lontano alla ricerca di quelle parole.

\- L'*Astoria* è bello, ma i film che danno non sono un granché.

</div>

Lazkano non dimenticherà mai la faccia di Zeberio in quel momento: abbattuto, deluso. Aveva dovuto fare uno sforzo improbo per pronunciare quelle parole «A me piace l'*Astoria*», e *la bella* Ines -- benché lui non se ne fosse accorto - aveva disapprovato quella scelta.

<br/>

<br/>

<p class="linepull">Forse tutti viviamo una vita che non è la nostra. Non siamo che tossicodipendenti dall'alterità, sempre alla ricerca di una dose.</p>

Oppure quella che chiamiamo la nostra vita realmente lo è, ma in modo relativo, perché l'abbiamo costruita con imitazioni e ricordi, attraverso un gioco di specchi; questa vita che chiamiamo nostra forse è referenziale al cento per cento, siamo un cumulo di desideri presi in prestito: un inevitabile combinazione delle persone che abbiamo ammirato da piccoli, che ci hanno cresciuti, dei protagonisti dei film che abbiamo imitato -- ovviamente siamo tutto questo - ma anche, perché no, l'insieme dei desideri di chi abbiamo ammirato, di chi ci ha cresciuto e che abbiamo imitato, come se davvero sapessimo da che cosa realmente erano mossi e quali fossero i loro desideri; come se loro sapessero cosa desideravano; un confuso cumulo dei loro *presunti* desideri, pertanto, che si allontana sempre di più dai nostri mezzi e dalla nostra vocazione, per entrare in schemi predefiniti, senza forza per uscire dai modelli che ci hanno imposto. Come se davvero conoscessimo i desideri, i comportamenti e le motivazioni che imitiamo. Abbiamo creduto a queste identità prese in prestito e, dando queste come garanzia, ne abbiamo prese in prestito altre di nuove, è quello che chiamiamo *io,* anche se non è altro che illusoria ingegneria finanziaria applicata ai sentimenti, puro inganno: un'identità prestata che ne prende in prestito una nuova, senza avere risparmi o un capitale iniziale. Non sappiamo chiaramente cosa siamo e cosa desideriamo realmente, non ce lo siamo mai chiesti.

Quando iniziò tutto questo? È sempre stato così? Sono l'istituzione famigliare e la forza dell'iconografia religiosa e sessuale che ci hanno iniettato le uniche responsabili dell'esserci allontanati tanto da noi stessi e dalla nostra natura? È possibile essere autentici senza sentirsi ridicoli e accettando le regole sociali? Cos'ha a che vedere l'essere autentici con l'essere se stessi? C'è forse un modo di scappare?

No. Non c'è. No, se non si rompono gli ormeggi, se non si taglia con ciò che abbiamo attorno.

Diego Lazkano vuole credere che esista un modo per tornare alla propria originaria natura, alla propria originalità e ai propri autentici impulsi, che sia possibile inserire un coefficiente di correzione alla personalità standard che ci viene imposta e che per farlo è utile analizzare le cose che ci suscitano odio e schifo, scavare dentro di esse, obbligarci a visitare i luoghi che non ci piacciono e a frequentare persone per cui proviamo repulsione. Perché è così che si trova la propria identità, perché è scavando in quegli odi e ripulse che, con nostra sorpresa, a volte si trova qualcosa che ci piace e ci stimola. E questo cambia il modo di guardare il mondo e i suoi abitanti. È più facile dirlo, ovviamente, che farlo.

È una faccenda che riguarda tutti, certamente. Ma, nel caso di Diego Lazkano, il carico è più pesante, perché è cosciente, a differenza dei più, di questa questione della personalità in prestito. Diego si alimenta di due ombre, si nutre di esse, ha lasciato che quelle due ombre facessero il nido dentro di lui. Ha la sensazione, da anni ormai, di vivere al posto di Soto e di Zeberio, di Zeberio e di Soto, come se fosse sua responsabilità -- ma non lo è! - vivere le vite che loro non hanno vissuto, come se fosse possibile vivere tre vite in una sola.

<br/>

<br/>

<p class="linepull">Passarono molti anni senza che Diego Lazkano tornasse a vedere Ines. Con il trascorrere del tempo succede che personaggi, per un periodo molto presenti sui giornali, smettano di esserlo e lascino il posto a chi ai tempi non era immaginabile diventasse famoso. Qualcosa del genere era successo a Lazkano e a Ines: si era iniziato a parlare molto di lui per via del successo dei suoi libri, mentre Ines era completamente scomparsa dai media. Si incontrarono in una di quelle noiose feste per il Festival del Cinema di Donostia, alla quale Lazkano era andato quasi per obbligo. Il corpo di Ines era appesantito da trenta chili e molti litri di alcol, e all'inizio aveva fatto fatica a riconoscerla.</p>



\- Noiosa la festa, vero? Ti ricordi di me, vero?

</div>

La voce funzionò da interruttore: il suono di quella ripetizione.

Per poco non fece una figuraccia e fu sul punto di gridare «*la bella* Ines!», ma per fortuna riuscì a controllarsi in tempo.



\- \...Ines!

</div>

Non erano ancora le undici e già traballava sui tacchi alti. I denti erano gli stessi anche se sembrava si fossero spostati. Doveva ammettere che i chili guadagnati non le stavano del tutto male: aveva completamente perso l'aspetto androgino che aveva un tempo. Adesso il suo corpo era all'altezza del suo seno.

Gli appoggiò sulla spalla la mano con cui teneva il bicchiere e Diego temette che glielo rovesciasse sulla giacca.



\- Lazkano, Lazkano, come siamo invecchiati\...

</div>

«Soprattutto tu», pensò Diego, vittima della sua vanità, cercando di proteggersi da spiacevoli opinioni non richieste.



\- Sai che soprannome ti avevamo dato nel gruppo di teatro, vero?

</div>

La fortezza era in pericolo. La poveretta che chiamavano *la bella* possedeva un'arma segreta in grado di fargli male.



\- Il Piccolo Principe.

\- Il Piccolo Principe?

\- Non ci posso credere\... Non te l'ha mai detto nessuno?

</div>

Deve reagire: «Sì, certo, ma me n'ero dimenticato».



\- Biondo e con i riccioli, sembravi un piccolo principe, un bambino; con quegli occhi grigi. E sempre così elegante, la camicia infilata nei pantaloni, abiti che ti comprava tua madre, vero? Ah, che tempi!

</div>

Lazkano si sentì bruciare fino alle orecchie.



\- Pare che stasera Ken Loach non venga. Perché non andiamo in un posto più discreto, tu e io? Non vivo lontano da qui\...

</div>

In quel momento gli si riaccese il ricordo di Zeberio. Quanto piaceva Ines a Zeberio, - «A me piace l'*Astoria*» - e come l'avevano fatto sparire dalla faccia della terra senza che avesse la possibilità di vedere realizzati praticamente nessuno dei suoi sogni e delle sue fantasie. Sì, sarebbe andato a letto con l'ubriaca Ines, a qualunque costo. Lo doveva a Zeberio.



\- Sei nervoso, vero?

</div>

In quel caso il nervosismo nascondeva l'inappetenza. In casa di Ines, l'odore di incenso e i foulard con elefanti stampati appesi alle finestre come tende non aiutavano molto.



\- Ti aiuto io.

</div>

Baciò la bocca di Ines ponendo un'ineffabile attenzione ai suoi denti che sembrava stessero per cadere come pedine di un domino. Sentì le ruvide dita di Ines afferrare il suo pene. *Ora et labora*. «Se io fossi il mio cazzo», pensò Lazkano, «scapperei da queste mani correndo». Ma Diego non era il suo pene, e questo aveva il suo piano, come avrebbe verificato subito dopo.



\- Ti piace, vero?

</div>

«Non molto», disse tra sé e sé. Cose che si pensano ma non si dicono. Ancora meno gli piacque che, mentre lo stava cavalcando, lo chiamasse ripetutamente «Piccolo Principe». Per Diego, la frase: «Voglio il tuo latte, Piccolo Principe» non era al primo posto nella lista delle frasi eccitanti. Lo sarebbe stata in quella di Zeberio? Mentre andava a letto con Ines si sentì obbligato a pensare a Zeberio, «Sei tu che la stai scopando, Kepa, o sono io al tuo posto? Sto facendo per te, in tuo onore, quello che tu non hai potuto fare, per dimostrarti che ti voglio bene?».

Che ricordo di Kepa conservava Ines, di quel giorno che avevano preso un caffè assieme? Perché non si era limitato a chiederle questo, e basta? Perché non avevano cercato di ricostruire assieme quel momento, condividere le contraddizioni - «No, non è successo così, abbiamo bevuto il caffè in cucina, non in sala; non erano i Joy Division, ma i New Order» - provando a smascherare assieme gli inganni della memoria? Invece Lazkano aveva cercato di materializzare un vecchio sogno di Zeberio, tra elefanti da foulard e profumo d'incenso, nel fosso della decadenza, in modo totalmente insensato.

Ines rimase a guardare lo sperma dopo aver fatto un nodo al preservativo, come se si aspettasse di vedere pesciolini in un acquario.

Forse c'era ancora una possibilità di fare qualcosa di sensato: doveva fermarsi lì a fare colazione e chiedere di Zeberio a Ines. Cosa aveva provato quando aveva saputo della sua scomparsa. Se l'aveva scossa dentro. Ma Diego non ebbe la forza di fermarsi. Lasciò *la bella* Ines addormentata e a fatica trovò la porta per uscire, nascosta dietro una divisa blu appesa a un gancio: era una divisa da uomo, dell'impresa che gestisce i caselli dell'autostrada. Diego preferì non pensare nulla sul padrone di quella divisa.

*Questo è il bello: il rischio di precipitare e sapere che avrai la possibilità di farlo ancora.*

<br/>

<br/>

<p class="linepull">Sono Fabián e Fabián. Così si chiamano da sotto il passamontagna. Come se fossero degli attori.</p>



\- Ti piace il teatro, vero? Anche a Fabián piace\... Lui in realtà è un attore, sai? Il palcoscenico era la sua vocazione, ma ha dovuto smettere perché non gli dava da vivere. Adesso è lui che dà le parti.

\- Ti assumi la responsabilità di cosa significa dire che sono io che si occupa di darle?

</div>

I due incappucciati mostrano a Diego un mucchio di fotografie.



\- Questo lo conosci?

</div>

Tutte le volte che gli fanno una domanda, danno un calcio alla sedia alla quale è legato, facendola traballare, non così forte da farla cadere ma abbastanza per stordire lentamente chi ci è *seduto*.



\- E questo, lo conosci?

</div>

Diego non conosce nessuno di quelli che vede nelle foto, e dice la verità: non ha idea di chi siano. Ma, ogni volta che lo dice, uno di loro gli sferra un pugno nello stomaco, mentre l'altro lo pizzica leggermente sulla schiena in modo fastidioso, mentre sostiene la sedia.

Si sente così male che spera di riconoscere qualcuno in quelle foto. «Che ci sia qualcuno, vi dirò che lo conosco, ma per l'amor di dio, che ci sia qualcuno che conosco».

Finalmente uno conosciuto: non è un compagno di commando, non è un militante, ma un povero delinquentello di Herrera, un disperato conosciuto da tutti e che, per comprarsi una dose, era stato capace di assaltare un negozio di ciabatte. A Diego sembra che sia arrivato il suo momento.



\- Questo sì lo conosco. <div class="DIALOGUE-}

Stavolta, invece di un pugno nello stomaco, gliene danno due, e quello che lo pizzicava leggermente sulla schiena gli sferra un forte colpo a mano aperta sulla nuca.



\- Ci prendi in giro? Questo lo conosciamo tutti.

</div>

Diego Lazkano inizia a capire la dinamica della tortura: le domande non hanno logica, si tratta di fare in modo che il torturato non possa mai prevedere quale sarà il passo successivo e la successiva reazione. In questo modo annullano la tua personalità, ti innervosiscono, ti spaventano e ti disorientano e allora, ormai completamente nelle loro mani, confessare diventa l'unica possibilità di non perdere del tutto la testa. Non vedi altra strada che tradire gli amici e, anche se detesti te stesso, sei così disorientato e senza identità, che la persona che odi in quel momento è estranea e irriconoscibile ed è come se odiassi un altro. Un altro, intimamente legato a te, ma che non sei tu.

Gli infilano degli aghi sotto le unghie.



\- Gli applichiamo la giostra Boger, Fabián?

\- Una tecnica straniera? No, la giostra Boger no\...

</div>

Lazkano non ha idea di cosa sia la giostra Boger. Gli esce sangue da sotto le unghie. Alzano il volume della musica, al massimo, *Como una Ola,* la voce di Rocío Jurado. «Non torturarmi con questa musica».

Fabián inizia a cantare:



\- «*Fui tan feliz en tus brazos, fui tan feliz en tu puerto\...*».

\- Lui è un vero attore, sai?

</div>

Gli mettono un pezzo di metallo tra i denti e le labbra, poi gli danno una forte sberla. Quando sputa per terra, vede che si tratta di una moneta con l'effige di Franco, «*sentí en mis labios tus labios de amapola, como una ola*».

«Non slegatemi», pensa Lazkano, «se devo continuare a essere un fantoccio, lo farò, ma preferisco essere nelle vostre mani e avere i polsi legati, non premiatemi togliendomi le manette, dopo che vi avrò detto tutto quello che so, continuate a spremermi come un limone finché di me non rimarrà niente, vi prego. Fatemi a pezzi. Me lo merito».

Lo fanno sdraiare a pancia in giù e gli appoggiano una gamba della sedia dietro il ginocchio. Poi uno di loro ci si siede sopra. Gli perforano e gli bruciano la pianta dei piedi. Quando gli schiacciano il mignolo del piede con delle tenaglie, parla. Non aspetta altro. Non sono costretti ad applicargli la giostra Boger. *Applicare* o *praticare*? Chissà.



\- In via Moulinaou - dice.

\- Dove cazzo è?

\- Ad Angelu.

</div>

Lazkano, nella sua ingenuità, spera che che lo tirino fuori da quello scantinato e lo portino negli uffici del commissariato. In realtà non sono in una cella del commissariato, ma da un'altra parte. Avrebbe dovuto rendersene conto, ma è troppo sconvolto per cogliere i dettagli, per attribuire uno spazio e un tempo a quegli avvenimenti senza senso. È un edificio grande e isolato, fuori non ci sono rumori, né di macchine né di altro. L'edificio sembra essere costruito su una collina. Si sentono solo gli uccelli, fuori ci sono solo uccelli che cantano indifferenti. Salendo le scale ha visto una grande finestra, e mentre si avvicina ad essa con i polsi legati e tenuto per i gomiti dai due uomini, gli sembra che Fabián e Fabián abbiano allentato un poco la pressione, come se volessero dargli l'opportunità di buttarsi giù dalla finestra, così pensa: «Buttati dalla finestra e redimi così il tuo tradimento, se hai le palle»; sì, è un invito, smetterà di essere un fantoccio, non sarà più un traditore, un salto e non dovrà più guardarsi allo specchio, la finestra è aperta, da lì viene il canto degli uccelli, «Salta Lazkano, coraggio, non essere un vigliacco, te lo chiedono gli uccelli, mostra ora il coraggio che non hai avuto prima. Vola».

Ed è quello che Lazkano fa.

I suoi due guardiani lo lasciano andare -- lo sa bene, è stato un loro *invito*, adesso non ha più dubbi -- appoggia la schiena allo stipite e salta dalla finestra, con gli occhi chiusi. Cade di schiena sulle felci, e vede Fabián e Fabián alla finestra che ridono, è caduto solo un metro e mezzo più in basso, «pensavi che le torture fossero finite, Lazkano? Invece no, anche questo tuo patetico tentativo di suicidio era previsto, è solo l'ultimo giro di vite per fare a pezzi la tua personalità» - l'ultimo? Sicuramente no\... *the show must go on! -*.



\- Lo vedi, Fabián?

\- Non pensavo che ne avesse il coraggio. Comunque, non ha gridato niente saltando, io mi aspettavo almeno un «*Gora Euskadi Askatuta», viva il Paese Basco libero,* qualcosa del genere.

</div>

Fabián il grasso allunga le tre banconote marroni da 100 pesetas che aveva scommesso a Fabián il lungo, quello che sembra un attore. Escono entrambi dalla finestra che è a meno di due metri d'altezza. I due uomini incappucciati lo aiutano ad alzarsi e Lazkano, umiliato, decide di non guardarli più. Poi, come se avessero decretato che il detenuto aveva già visto troppo, gli mettono una benda nera sugli occhi, prima di farlo entrare nel bagagliaio della macchina. Lì rimane tutto il pomeriggio. Non spostano il veicolo. Quando lo tirano fuori da lì e lo riportano nella stanza, nota che fa molto più fresco.

Gli sembra di sentire le urla di Soto e di Zeberio nei corridoi accanto.



\- Riconosci le grida dei tuoi amici?

</div>

Li hanno presi. In via Moulinaou. Ad Angelu.

Non ci sono dubbi, sono loro. Lo stupisce soprattutto la voce grave di Zeberio, abituato com'è al suo silenzio e alla sua discrezione. Le sue urla sono tutt'altro che discrete e sussurrate.

Alla fine, lasceranno libero Diego. Guardala così: a volte può essere una vendetta lasciarti libero mentre gli altri restano dentro.



\- Non ci sei stato di molto aiuto, ma comunque\... siccome sei stato in una compagnia teatrale e al mio amico Fabián piace il teatro, ti lasciamo andare.

</div>

Diego sta per dire che lui odia il teatro, che quello a cui davvero piace il teatro è Soto, ma non lo fa. Non dice una parola.



\- Ma prima ti facciamo un favore.

</div>

Fabián tira fuori il coltello.

<br/>

<br/>

<p class="linepull">La telefonata di Idoia ha colto Lazkano di sorpresa. Non aveva più saputo niente di lei da quando si era trasferita da Angelu a Lille e da Lille a Donostia. Di Ana aveva avuto notizie indirette, sporadiche: aveva due figli e continuava a lavorare in biblioteca, ma in ufficio, era uno dei dirigenti. Viveva nel quartiere di Larratxo e non la incontrava mai in città, anche se tutte le mattine si ricordava dei suoi occhi verdi vernice e del suo corpo senza difetti di quando aveva vent'anni. La amava ancora, come solo si può amare una felicità inviolata dalla quale si è scappati vigliaccamente.</p>



\- Vorrei farti un'intervista\...

</div>

Come cambiano le cose, compagno: Idoia aveva lasciato l'*Egin* e aveva iniziato a lavorare alla redazione di *El Mundo* a Bilbao.

Invece di scegliere un bar della loro seconda vita -- quella in cui erano diventati amici -- ne hanno scelto uno della loro prima vita -- quando erano una coppia -. Dopo l'intervista sono rimasti con piacere nel *Barandiaran* a bere un'altra birra. Hanno molte cose da raccontarsi. La madre di Idoia ha un tumore, la vita sta dimostrando loro che è ora di girare l'angolo.

Crudele ironia: Diego le confessa che anche sua madre è malata, lo sanno da un paio di mesi. E che suo padre colpito da demenza, era scomparso e non avevano più saputo niente di lui. Stupita per quella nuova comunione inaspettatamente sorta fra loro, ad Idoia scappa un sincero: «Ma cosa mi dici?» con quelle belle labbra che riportano Diego a un'altra epoca. Aveva una bella voce già da giovane, anche se non aveva mai voluto ascoltare le suppliche di entrare nel gruppo di teatro. Chiedono un'altra birra e continuano a parlare dei tumori dei loro genitori, del loro grado di malignità e delle probabilità di guarigione, dei vantaggi del cambiare alimentazione, delle controindicazioni delle carni rosse e di altro ancora. Sono esperti dell'argomento. Idoia più di Diego, cosa che non è un buon auspicio per sua madre, decreta Diego: quanto più si sa, tanto più grave è la malattia.

«Idoia non è cambiata affatto in questi anni, perlomeno non tanto come sono cambiato io, e questa non è una bella cosa per me», decide Diego a continuazione.



\- Non sapevo che la malattia avesse tanto a che vedere con i numeri. Sono tutti indici.

\- I numeri tranquillizzano la gente.

\- La gente non lo so, ma i medici molto.

</div>

Le malattie dei genitori. Un segnale: non passeranno molti anni prima che diventino i nostri acciacchi. Finché possiamo, dobbiamo dirci ciò che ci siamo taciuti in altri tempi, senza complessi e senza rimorsi -- per esempio: «Mi ferì molto la tua indifferenza, insensibile e crudele, quando ritardasti la pubblicazione del mio articolo su Dario Fo» -. Dovresti dirle: «Adoravo mordicchiare il tuo collo, il tuo modo di farmi capire che dovevamo andare a letto, come mi aspettavi coricata nuda e sorridente, come graffiavi e accarezzavi la parete con gli occhi chiusi, come ti sedevi sul mio viso offrendo le tue fessure alla mia bocca, mi pento di non essermi svegliato accanto a te più mattine». Ma abbiamo detto niente rimorsi. Nemmeno la trappola di suggerire che potrebbe esserci *qualcosa* tra loro. Né rimorsi né illusioni, quindi. Ma sì la confidenza di un tempo:



\- Stai ancora con Remiro?

</div>

Mikel Remiro. *Silvio Rodríguez: la pluma y la trova*.

Idoia mostra la mano aperta e la fede al dito, un po' rassegnata. Per lo meno così sembra a Diego Lazkano.

Gli racconta che non hanno figli: ci hanno provato, ma non ci sono riusciti[.]{.underline} «Mikel non può». Adesso stanno pensando all'adozione. Cina, Ucraina, Marocco. Lazkano ha appuntamento col dentista alle cinque, ma non le dice niente. Nemmeno chiama per annullare l'appuntamento. Fuori ha iniziato a piovere e stanno bene al chiuso, il bar adesso si è riempito, si sentono osservati, tutt'altro che intimo, li vedono tutti. Questo è il momento, dovrebbero salutarsi e augurarsi il meglio -- o il peggio -- per il decorso del rizomatoso verme interno delle loro madri. Ma non vogliono. Anche se, per continuare a chiacchierare, dovrebbero iniziare a parlare di cose di cui non si può parlare, e nemmeno questo vogliono. Hanno già ripassato i curriculum dei loro vecchi amici, commentato i divorzi e le separazioni di alcuni di loro -- questo con particolare enfasi, «siamo in molti ad aver fallito» - come sono cambiati i nomi e la clientela dei locali dei vecchi tempi, e si sono addirittura confrontati sulla situazione politica, cosa tutt'altro che normale *ai loro tempi*. Si sentono di nuovo come allora.



\- Fu dura la faccenda di Soto e Zeberio.

</div>

«È stata dura, continua ad esserlo», pensa Lazkano. Cose che si pensano ma non si dicono.

Diego vorrebbe raccontare molte cose all'amica perduta di un tempo («sono debole, entrambi siamo deboli», cose che si dicono quando si è indifesi), ma sa che per parlare di alcune cose intime c'è bisogno di un ambiente ancora più intimo, e che solo nel letto di una bianca camera fuori dal mondo, tra lenzuola bianche, entrambi nudi, solo in una situazione del genere le potrebbe dire la maggior parte delle cose che ha in mente. Vorrebbe farle molte domande e chiederle di farne altrettante a lui. E rispondere a tutte con sincerità, mentre si accarezzano la colonna, vertebra a vertebra, come se contassero i cerchi di un tronco tagliato, a volte guardandosi, nudi in una camera bianca, spiandosi per verificare quanto sono invecchiati, e poi, come fosse psicoterapia, dirsi alcune cose troppo dolorose e decidere di tacerne altre che potrebbero esserlo ancora di più.

La conversazione si svolge a casa di Lazkano: Diego è sdraiato sopra Idoia, il sesso in erezione appoggiato nel solco tra le sue natiche, lei con le due mani incrociate sotto il mento, i capelli color mogano stretti da un elastico in una lunga coda sulla schiena, niente a che vedere con quelli alla *garçon* di un tempo, entrambi guardano la finestra invece di guardarsi negli occhi. Entrambi nudi in una stanza dove tutto è bianco. Entrambi deplorando senza acredine il disgraziato mondo lì fuori.

Vorrebbe dirglielo e le dice: «Grazie a te ho conosciuto piaceri e strade che ignoravo». Vorrebbe dirglielo e glielo dice: «Di te mi restano solo bei ricordi». Vorrebbe dirglielo e glielo dice: «Ti devo il non aver perso invano la gioventù». Vorrebbe dirglielo e glielo dice: «Esiste un desiderio funzionale, una costruzione del desiderio che ci aiuta a funzionare, e tu sei parte di questa mia costruzione di un desiderio funzionale. Per me tu sei importante, anche se in questi ultimi anni non ti ho vista. O forse è importante questo desiderio funzionale».

Vorrebbe dirle delle cose e gliele dice, ma gli passa per la mente che molte di queste dovrebbe in realtà dirle ad Ana e non a Idoia.



\- Non rivelo niente di nuovo ma, se fossimo trasparenti, se tutti i nostri pensieri fossero accessibili agli altri, saremmo tutti all'inferno o saremmo dei fortunati che si vergognano di esserlo o dei timidi felici, non so\... - gli dice Idoia. - Felici e criminali -- aggiunge.

\- Sembra che la scrittrice sia tu -- le risponde Diego. È ancora molto brava nel ping-pong dialettico.

</div>

«Continueranno a non piacerle gli uomini mentolati?». Lazkano si commuove, e le lacrime di Diego commuovono Idoia. Come ci sgretola il tempo. «*¿Te molesta mi amor?*»

«Voglio essere di nuovo il tuo fornitore di canzoni\...».

Avrebbero dovuto salutarsi nel *Barandiaran* come buoni amici, evitare queste conversazioni e confidenze da letto, al tavolo lasciato libero da loro si sarebbe seduta subito un'altra coppia, due giovani appassionati che non si sarebbero sentiti anacronistici a parlare d'amore\... Avrebbero dovuto salutarsi come buoni amici, ma non erano amici: erano stati amanti, non avevano più avuto notizie uno dell'altra, avevano i genitori malati, avevano preso un caffè assieme evitando di parlare di alcuni argomenti e affrontandone altri con molta attenzione, si erano sussurrati parole all'orecchio e svestiti l'un l'altro in modo goffo una notte d'estate, usciti all'aria aperta si erano subito resi conto che la pioggia era invecchiata meno di loro e che non avevano nessuna voglia di tornare alle loro vite.

Erano troppo stanchi per non cedere alla tentazione di rimanere sdraiati, nudi uno sopra l'altro.

<br/>

<br/>

<p class="linepull">Ben presto Idoia aveva preso le sue cose e si era trasferita a casa di Diego. Lazkano era rimasto stupito dal bagaglio sorprendentemente ridotto che si era portata. Con il passare del tempo, ha capito che aveva lasciato tutto a suo marito perché in qualche modo si sentiva in colpa per averlo abbandonato: per compensarlo gli aveva lasciato un simulacro di vedovanza, «io non starò più con te, ma tutto quello che avevamo in comune resta con te, oggetti e ricordi, comprati assieme oppure no, utili e simbolici, lascio tutto qui, tu vedrai cosa farne». Non si trattava solo di evitare ulteriori problemi oltre a quelli legati alla rottura sentimentale dopo una lunga convivenza, ma anche di consegnarsi completamente a Diego Lazkano, voleva pensare lui, perché se le cose fra loro fossero andate male, Idoia sarebbe rimasta senza niente; voler condividere anche la vita materiale di Diego, i suoi utensili da cucina e le lenzuola, le sue coperte da divano e le sedie della terrazza, le forbicine per le unghie e il suo asciugacapelli - questo sì, era qualcosa di definitivo - lo interpretava come un segno di amore incondizionato; come se volesse dirgli «credo in questa relazione, ci credo ciecamente, tu sei la scommessa della mia vita, nella mia mente non c'è la minima possibilità che tra di noi le cose vadano male e che rompiamo, non ho un "piano B"».</p>

E le cose sono andate bene i primi mesi, Idoia si è abituata al nuovo habitat, agli strani orari di Diego -- lavorava sempre di notte -- alla sua incomprensibile nevrosi di chiudere a chiave la sua scrivania e il suo studio, a quell'eccessiva segretezza che all'inizio le era sembrata interessante, poi ridicola e alla fine insopportabile, ai suoi imprevedibili sbalzi d'umore, alle sue contorte ragioni per non avere figli («i miei geni sono difettosi, è ora di mettere fine all'albero genealogico»).

Diego ha raccontato a Idoia, nei dettagli, ciò che prima non aveva mai detto a nessuno in modo così esplicito, sorprendendosi lui stesso delle parole che uscivano dalla sua bocca: come e quando gli avevano fatto quei segni, «Prima di tutto ti faremo un favore», dissero, dopo che lui aveva rivelato che Soto e Zeberio si trovavano in via Moulinaou - «Dove cazzo è?»; «Ad Angelu» -, allora, una volta detto quello che bisognava dire e quando i torturatori ormai avevano saputo quello che volevano sapere, quando provò a suicidarsi, fu allora e non prima che gli incisero quelle lettere a ricordo del soprannome che non i poliziotti ma i suoi compagni gli avrebbero messo: non davano a Diego del terrorista, sequestratore o assassino, non era la sigla dei GAL, no, scrissero (sulla sua pelle) la verità. Sotto tortura, è vero, ma aveva pur sempre tradito due dei suoi compagni, che erano passati alla clandestinità per aver rapinato una banca con armi giocattolo perché quelle vere non erano arrivate, due germogli ancora troppo giovani per il crimine e il pentimento, pur essendo più grandi di lui, una cellula ancora troppo dormiente.

Se avessero preso Soto al suo posto, avrebbe tradito Zeberio e Lazkano? Non l'avrebbe mai saputo.



\- Non con la b, ignorante! È con la v.

</div>

Quando sentì queste parole, ancora non immaginava cosa stessero facendo sulla sua schiena, notava soprattutto il dolore degli aghi che gli avevano infilato sotto le unghie e sotto i piedi - pare che sotto i piedi non restino segni perché abbiamo ereditato dai primati la capacità di calpestare una spina e continuare a camminare -. E quella farsa alle sue spalle? Veramente uno di loro pensava che quella parola si scrivesse con la "b"? Non era impossibile, anche se in quel momento tutto gli sembrò una calcolata strategia per sgretolare la sua mente, strategia messa in pratica molte volte e che funzionava, eccome se funzionava: la sofferenza prodotta dal non capire cosa Fabián e Fabián gli stessero tatuando sulla schiena non era meno di quella per le ferite che aveva sotto i piedi e le unghie, «Ma cosa fanno? Che parola si scrive con la v e non con la b?».



\- È lo stesso, la lasciamo con la b.

</div>

Ed ecco un'altra differenza da aggiungere a tutti i luoghi comuni del poliziotto buono e del poliziotto cattivo: alfabetizzato e analfabeta.

Così ha dovuto portare sulla schiena quel marchio, che avrebbe tante volte guardato allo specchio e che non osava mostrare a nessuno, troppo imbarazzante per portarlo davanti a un tribunale (tanto questo tipo di ferite, avevano già decretato molte sentenze, erano *autoinflitte*).

Quella parola. *Chibato*. Infame. Con tanto di errore di ortografia. Perché era vero. Perché, anche se sotto tortura, aveva tradito due amici -- «In via Moulinaou», «Ad Angelu» -. Perché al posto di uno di loro avrebbe dovuto esserci lui. Se solo avesse avuto la patente. Il fatto di non averla aveva cambiato all'inizio il suo compito, che altrimenti l'avrebbe portato a subire torture ben più pesanti e poi alla morte.

Quello che, evidentemente, non ha raccontato a Idoia è quello che fece quando lo lasciarono libero: era andato ad Angelu e aveva trovato l'appartamento in via Moulinaou dove vivevano Soto e Zeberio mezzo vuoto, il proprietario era molto preoccupato, l'uomo dai capelli rossi stava vigilando dal *bistrot* accanto, sospettoso, ma non si era avvicinato a lui; e così, ricordandosi della paranoia di Soto, una volta rimasto solo, aveva perquisito da cima a fondo la sua stanza e aveva trovato *Mentre morivo* di Faulkner e la cartelletta color salmone che conteneva tutti gli originali dattiloscritti di Soto, nascosta dentro un plaid in modo che nessuno la trovasse, al caldo fra le coperte invernali, nella parte alta dell'armadio.

E Idoia, benché sulla schiena di Diego quelle lettere non si potessero più leggere da tempo, le vedeva, poteva vedere quel *chibato*, e vedeva anche il traditore. Iniziava a pentirsi un po' di essere caduta così facilmente nelle braccia di Diego, pur sapendo di non aver il diritto di farlo; il colpevole non era Diego, lui aveva già le sue pene e i suoi tormenti, e con tutti questi anni di insonnia aveva già pagato con gli interessi quel che doveva pagare, mentre quelli che lo avevano torturato andavano in giro tranquilli, probabilmente non molto lontano da lì, non avevano perso i gradi e forse avevano ottenuto una medaglia per gli impagabili servizi prestati alla patria.

<br/>

<br/>

<p class="linepull">Idoia era sempre più insofferente con il lavoro. Si lamentava molto, soprattutto da quando avevano iniziato a chiederle collaborazioni per la radio. «Giornalismo integrale». Stavano sfruttando i lavoratori senza nessun ritegno.</p>



\- Cosa dice il vostro contratto? Sicuramente quello che vi chiedono non è legale\...

</div>

«Se fosse così semplice» Idoia, dentro di sé. In realtà, si vedevano pochissimo: quando Idoia arrivava a casa, Diego era chiuso nel suo studio a lavorare, a scrivere. Cenava sola. Diego andava a dormire verso le sei o le sette del mattino. Dopo aver passato un'ora a letto assieme, Idoia si alzava per andare a prendere l'autobus per il lavoro. Era un far l'amore in modo sonnambulo.

Stavano assieme solo il fine settimana e, anche in quei giorni, senza grandi passioni: a mezzogiorno Diego metteva in disparte *El Mundo* e leggeva il *Berria,* disprezzando in modo molto offensivo il quotidiano per il quale lavorava Idoia. Mentre Diego prendeva succo di pompelmo e caffè - la sua colazione -- Idoia faceva un pranzo frugale. Anche in questo non coincidevano. La loro relazione era un continuo *jet lag* in entrambe le direzioni.



\- Sto pensando di lasciare il giornale.

\- Fallo\... Non abbiamo problemi di soldi.

\- Non lo lascerò finché non avrò trovato qualcos'altro.

\- Se vuoi, posso trovarti lavoro come lettrice\... ti interessa?

\- Come lettrice?

\- Fede ha sempre bisogno di lettori nella casa editrice\... Non durano niente, sai quant'è scontroso. Per provare\...

\- I lettori devono scrivere delle relazioni?

\- Non proprio: lui ha problemi di vista e ha bisogno di gente che gli legga ad alta voce i manoscritti. Con la tua voce, io credo\...

</div>

Fede Epelde, l'editore di Diego. Un sessantenne scorbutico e schizzinoso. No, grazie. Piuttosto che lavorare con lui, preferiva stare dov'era.

<br/>

<br/>

<p class="linepull">Non erano passati molti mesi da quando Idoia aveva lasciato una relazione morta in cambio di una stimolante, e quella relazione stimolante aveva già iniziato a incrinarsi. Aveva lasciato suo marito senza pensarci due volte, non le era costato, segno che prima o poi doveva fare quel passo. Ma questo non garantiva in nessun modo che la nuova relazione fosse solida e duratura. In realtà, la scintilla si era spenta alla svelta. Diego era geloso come pochi. In tutti gli uomini che Idoia intervistava vedeva un potenziale avversario. Si trattava soprattutto di figure di secondo piano della politica, persone che annoiavano Idoia, ma a Diego, al limite della paranoia, sembrava sempre che l'intervistato si facesse bello a spese dell'intervistatrice. Le cose sono peggiorate quando è stata potenziata la sezione culturale e Idoia, con una rinnovata energia, ha iniziato a intervistare anche ballerini, attori e scrittori. Secondo l'opinione di Diego, erano tutti dei mediocri, artisti di seconda mano, parassiti che vivevano del denaro pubblico senza fare nulla. Per questo si era stupita il giorno che aveva intervistato Txema Santamaria, per il quale Diego non aveva avuto che buone parole.</p>



\- Questo sì è un tipo interessante! È molto più preparato di tante presunte stelle che brillano in prima fila.

</div>

Idoia si era stupita molto perché ultimamente non erano d'accordo su niente e per una volta anche lei la pensava così: Santamaria le era sempre sembrato un seduttore nato, uno che aveva le idee molto chiare, perché era un fotografo cosciente di fare quello che faceva solo per una minoranza, un *retró* incallito che sviluppava in casa, alla vecchia maniera, i rullini della marca Ilford, uno al quale piaceva fare poche copie, così diverso da tutti i fotografi che aveva conosciuto nel suo lavoro che erano sempre alla ricerca di terreni ancora inesplorati.

Idoia è rimasta colpita dal commento di Diego, ma l'ha turbata ancora di più sapere che Lazkano era amico intimo di Txema, anche se negli ultimi anni si erano frequentati poco, e che era stato lui a scattare la foto per il suo primo libro, «Il miglior primo piano che mi abbiano mai fatto». Idoia non ha potuto che dargli ragione: era una bella foto, in chiaroscuro, di quelle fatte per durare. Poi le ha mostrato i primi piani che aveva fatto al gruppo teatrale: Zeberio con il cavo di una luce avvolto attorno al collo come fosse una sciarpa, Soto mascherato da Groucho Marx, Gloria con una bacchetta da direttore d'orchestra in mano, nel suo ruolo di regista, Diego seduto, con una mano sulla spalla di Ana e l'altra su quella di Sara. Tutti sorridenti.



\- Ana\... facevate una bella coppia\...

</div>

Dice la verità, ma con l'intenzione di ferire. A Diego si annebbia lo sguardo. «Sì, mi ricordo di lei tutte le mattine, l'abbandonai, anch'io sapevo sparire dalla vita di qualcuno senza avvisare». Cose che si pensano ma non si dicono.



\- E questa?

\- La chiamavamo *la bella* Ines, non ti ricordi? Veniva sempre con noi alle manifestazioni\...

\- Quella che ha recitato in *Trappola per topi* di Agatha Christie?

\- Proprio lei.

\- È così giovane\... Non l'avrei riconosciuta.

\- E il fotografo Txema, ovviamente. Se vuoi, un giorno possiamo invitarlo a cena.

</div>

Idoia all'inizio si è mostrata d'accordo, ma poi ha cercato di cacciare l'idea dalla mente di Diego. Non vuole cenare con Txema, le è piaciuto troppo, avrebbe potuto essere la via di fuga per uscire da quella routine a cui era condannata con Diego, quel fotografo era un amante nelle cui braccia cadere, qualcosa di più che interessante. Ovviamente non lo dice così a Diego.



\- Ultimamente nessuno dei due è molto su d'umore, forse più avanti.

\- Cosa?

</div>

Diego sempre nel suo mondo. Idoia aveva iniziato a non sopportare più di dover sempre ripetere le cose due volte. «Cosa?», «Come?», dire le cose una volta non era mai sufficiente, Diego era sempre immerso nei suoi pensieri; quando una coppia inizia a fare così, cosa, come, puoi ripetere, significa che è alla fine. Ma la fine può durare molto. A volte anche per sempre. Soprattutto perché Idoia si rifiutava di riconoscere che andare a vivere con Lazkano, scommettere su di lui e mettere tutte le *fiches* sullo stesso numero, era stato un grande sbaglio.



\- Cosa?

\- Non è il momento migliore per fare inviti. Magari non gli è piaciuta l'intervista\... siamo rimasti due ore nel suo studio e ho dovuto tagliare molto\... Potrei essere a disagio.

\- Stupidaggini. Scommetto che gli farà piacere sapere che io e te stiamo assieme.

</div>

E Diego, testardo, «lo chiamo». E lo chiama. «Non farlo, Diego, non ti rendi conto? Stai aprendo la porta di casa al lupo, hai già tradito una volta i tuoi amici sotto tortura, e adesso stai tradendo te stesso, te ne pentirai, non dare spago a quel vecchio amico: è molto più interessante di te».

Decidono di cenare fuori. È un normale giorno feriale, Txema è venuto a Donostia per l'inaugurazione di una mostra e si fermerà una settimana. E in effetti gli ha fatto *piacere* sapere che Diego e Idoia stanno assieme. A Txema è piaciuta tantissimo l'intervista che gli ha fatto per il giornale, parole che si dicono per cortesia (o no), «Pensavo di chiamare per complimentarmi». Si bevono due bottiglie di vino costoso, ridono di gusto, Diego e Txema, Txema e Diego; avendoli seduti davanti a sé, uno accanto all'altro, per Idoia è chiaro chi dei due sia il più originale, anticonformista, appassionato, quello che crede di più nel lavoro che fa, «cosa stai facendo, Idoia? Vuoi ripetere lo stesso errore? Non ricordi che un anno fa hai esaurito le possibilità di ricominciare da zero?».

Oltre al confronto fra i due uomini che ha davanti, Idoia nota altri segnali d'allarme e di preoccupazione. Anche se Diego si rivolge a Txema con sincera ammirazione («un vero fotografo, un autentico artista in questo mondo di cialtroni»), tale ammirazione non è reciproca. Quando smette di parlare delle fotografie che realizza nelle cave chiuse e nelle case abbandonate e chiede a Diego -- obbligato dalle regole dell'amicizia - «E tu, cosa stai facendo? Per quest'anno un nuovo romanzo?», Idoia si rende conto che a Txema non interessa per niente la retorica di Diego, fa fatica a seguirlo, e non c'è niente di più patetico che vedere come un amico che ammiri ti disprezza con simulato rispetto. O forse sì, c'è qualcosa di più patetico: che a rendersi conto di questo disprezzo non sia tu, ma la tua donna.

Chiedono il dessert e, mentre Diego si sta ubriacando, visto che è lui quello che più beve dei tre e che si incarica di riempire i bicchieri in modo compulsivo, lo sguardo di Txema si sposta sempre di più su Idoia, con sempre meno scrupoli, e si posa sempre più a lungo sui suoi occhi - «cosa ci fai con questo spaventapasseri» - forse perché si è reso conto dello sconforto della donna; Idoia gli ha lanciato i segnali imprescindibili perché lui se ne rendesse conto, la stanchezza, ancora la stanchezza, il pesante contrappeso che porta alla verità. Non ha avuto la forza di dissimulare, come non ne ha per allontanare la mano di Txema che si posa sul suo braccio quando Diego, lamentandosi della lentezza dei camerieri, si alza per andare a pagare.



\- Sto all'hotel Orly, chiamami.

</div>

<br/>

<br/>

<p class="linepull">«Mi guarderai con questi occhi anche dopo aver goduto?».</p>

Txema non risponde alla domanda di Idoia. Invece di farlo, si immerge tra le sue cosce, e lei nota la punta della sua lingua scrivere tutte le menzogne e le verità che si possono dire. Allora pensa che le parole siano di troppo, che siano tutte inutili, siano esse scritte per un giornale o per un libro, da lei o da Diego, che l'unica cosa che conta è quella piacevole punta della lingua che, se non fosse per le calde mani di Txema appoggiate sulle sue cosce, prenderebbe per il becco umido di un uccellino. Idoia apre le gambe fino a toccare il materasso con le ginocchia, come una tagliola che si dischiude, alza i fianchi, forma un ponte romanico con la schiena, sente i denti di Txema che si allontanano anche se in questo momento un leggero morso non farebbe che aumentare il piacere, tanto si sente posseduta dal piacere. Ansimando, con la gamba butta a terra la cascata di coperte prendendo a calci l'aria, e spostando le lenzuola con le dita lascia il materasso nudo e pulito. Quando il respiro si calma, inizia a leccare il sesso dell'amante.

«Mi guarderai con questi occhi anche dopo aver goduto?».

«Tesoro, sei così coraggiosa come credo? Autodistruttiva come penso tu sia?». Txema, mentre accarezza i capelli color mogano di Idoia, cerca di trovarne uno bianco nella sua bella chioma, e ne trova tre o quattro. I capelli della donna lo portano a pensare alle corde dell'archetto per suonare il violoncello che si rompono per l'uso eccessivo; adesso Txema è la madre cieca che cerca i pidocchi tra i capelli del figlio, «Vediamo se fra questi morbidi capelli trovo qualche altra corda scordata»; invano, il tatto non gli permette di arrivare a tanto. «Questi dettagli imperfetti, che mostrano parte del nostro invecchiare e della nostra decadenza, questi dettagli mi hanno sempre aiutato ad aumentare il piacere a letto», pensa Txema, «perché rendono più reali questi momenti di estasi che-non-sono-così-diversi-da-altri-momenti\...». Ma è meglio smettere di cercare capelli bianchi, perché se ne trova un altro non smette più.

L'alba è silenziosa, un silenzio interrotto solo ogni tanto da uno schiocco di salive, dallo strofinio delle lingue. Idoia pensa che la vita passa alla svelta e prende fra le sue gambe il sesso dell'uomo; mentre lui la cavalca lentamente non vuole raggiungere l'orgasmo, non vuole ancora andarsene da questo mondo, dal mondo del piacere.

«Mi guarderai con questi occhi anche dopo aver goduto?».

Le persiane non ingannano nessuno, è mattina, presto verranno a fare la stanza con il carrello e tutto il resto, Idoia guarda il comodino, è lì: si sono dimenticati di appendere fuori il cartellino che dice *Do not disturb* in cinque lingue, tra le quali non c'è il basco, ovviamente, lingua per la quale ogni terra è straniera, anche la sua, adesso ci manca solo che qualcuno bussi e apra la porta. Questa paura rallenta leggermente il ritmo dei sospiri di Idoia.

«Txema», sussurra lei due volte, quattro sillabe come recipienti aperti, contenitori colmi che finiscono per tracimare, «Mi eccita sentirti pronunciare il mio nome», le ha confessato prima. E Idoia ha pensato che sicuramente sua moglie non lo chiama per nome quando fanno l'amore, una scopata anonima la loro, e per questo a letto preferisce lei. In corridoio c'è gente che cammina, valigie con le ruote, *dlin-dlin*, il campanello dell'ascensore. Salgono, scendono, entrano, escono. Le pareti sono di cartongesso, si sente anche il minimo colpo di tosse. Txema non ha raggiunto l'orgasmo e Idoia prende di nuovo in bocca il pene che il suo flusso ha reso lucido, gli apre le gambe con le due mani mentre lascia il clitoride all'altezza della lingua del fotografo. Txema non ha il coraggio di chiederle se le piace ingoiare lo sperma, se lo fa solo per compiacerlo, (gli piace, è vero, e la bocca di Idoia cambia continuamente), o se veramente le piace terminare così. Non le chiede nemmeno che differenza trova fra uno sperma e l'altro, se ne trova, se non le sembra strano che, dopo aver ingerito lo sperma, quando vomita non escano girini fecondati, rane gemelle. Glielo chiederà, forse fra due, tre, quattro appuntamenti, scherzando. Forse non ci saranno tanti appuntamenti. Nemmeno ce ne sono stati tanti prima di questo.

Ieri sera, in hotel, hanno guardato assieme un film porno. Txema Santamaria vorrebbe che la prossima mostra fosse di fotografie pornografiche. «Sto guardando in Internet, hai mai navigato alla ricerca di porno?». Idoia gli risponde di no, e improvvisamente si sente una suora. «Provaci una volta, il porno fatto in casa è un mondo che non ha fine».

Il loro mondo invece, avrà una fine.

Oggi Idoia non ha ingerito lo sperma e si pulisce la mano appiccicaticcia strofinandosela contro la coscia, dà un bacio a Txema e si avvicina alla finestra. Apre le doppie tende, prima quelle nere e poi quelle trasparenti, come se il teatro, lo spettacolo stesse per iniziare, ma c'è qualcos'altro da aprire, le tapparelle, fino a metà. Gli occhi si spaventano colpiti da quel getto di luce che sembra essere stata lavata con il cloro. Potrebbe essere un braccio di ferro o un duello con la spada: chi dei due resisterà di più senza guardare l'orologio? Chi resisterà di più prima di soddisfare la voglia-preoccupazione-desiderio-bisogno di sapere l'ora, quell'ora che gira loro per la testa e che cercano di intuire grazie alla luce che entra dalla finestra?

Chi è il più debole?

Cosa c'entra essere deboli con l'essere realisti?

Chi sarà il primo a lasciare entrare il mondo esteriore nel regno del sesso, rovinando l'atmosfera con una frase sbagliata?

Chi dei due ha bisogno di meno tempo per abituarsi ai ritmi del lavoro quotidiano?

Chi sarà il primo a pensare a questioni pratiche, a preparare un alibi, a riflettere sul fatto che non siamo immortali ma siamo immorali, a impostare inflessioni della voce?

Chi sarà il primo a iniziare a non stare più in quella stanza d'hotel pur standoci?

Idoia si mette davanti allo specchio, in modo che invece di una siano due le candidate al penoso titolo di Persona Più Vile e Miserabile del Mondo. «Perché continuo a castigare me stessa?»

Quando Txema esce dal bagno, le spade dei loro occhi sono alzate e si guardano.

Idoia è vicino alla finestra. Accende una Marlboro. Un'ampia freccia di fumo le si conficca nel petto, si gratta tra le gambe dove è rimasto lo sperma, per attenuare il prurito, in modo un po' maschile. A Txema piace quel gesto. Dovrebbe dirglielo. Ha il pube molto folto, prima qualche pelo gli si è impigliato tra i denti, nero, molto nero. «Adoro questi momenti con lei, non vorrei perderli. Dovrei dirglielo», pensa Txema. Cose che si pensano ma non si dicono. «La prossima volta, o fra due o tre incontri».



\- Sembra mettersi al bello.

</div>

Parla del tempo. Ma la luce - anche la luce purtroppo - quel getto di luce che sembra pulita e disinfettata con il cloro, quella luce filtrata dalla polvere della moquette e dall'aria condizionata degli hotel, a volte può sembrare triste.

Txema si rimette i pantaloni, Idoia fa lo stesso. Senza indossare le mutandine, direttamente i pantaloni. Dà un bacio a Txema sulle labbra e gli infila dentro la cintura il suo tanga appallottolato, stimolo per i suoi testicoli arresi e tornati dentro il loro guscio. Un souvenir senza nostalgia.



\- Non dimenticarti di me, d'accordo?

</div>

Visto come lo guarda, Txema capisce un'altra cosa: «Che non ti venga in mente di farmi del male, d'accordo?».

<br/>

<br/>

<p class="linepull">Ma Idoia ama ancora un po' Diego, le piace il suo modo di stare in casa, questo è tutto, si sente comoda e Diego non la tratta male, nonostante i «cosa?» e i «come?». Inoltre è di ottimo umore, pare che le cose vadano bene con il suo nuovo libro, anche se Idoia non ha idea di cosa parli. E benché Txema le dica «voglio fotografarti nuda» e Idoia gli risponda «non pensarci nemmeno», «con me non usare facili trucchi», oppure «non dirmi che con le altre funziona», e Txema «che altre?», nonostante tutto questo, nonostante senta a fior di pelle quello che non sentiva da tempo, Idoia decide di giocare pulito con lui, perché si è resa conto che per Txema lei è solo un passatempo, che lui riceve molte telefonate alle quali non risponde e, per la faccia che fa quando spegne il telefono senza rispondere, sa che sono telefonate di donne, e non solo di sua moglie. E siccome ha deciso di comportarsi correttamente, perché le risulta insopportabile avere una seconda vita o una vita nascosta, confessa tutto a Diego, gli dice che ha fatto una pazzia, che è andata a letto con Txema, il suo amico «un vero fotografo, un autentico artista in questo mondo di cialtroni». E Diego resta in silenzio, impallidisce e le confessa: «Ti ringrazio per la tua sincerità» ingoiando tutto il suo orgoglio, e passa la notte fuori, lasciando Idoia sola in quella casa che non sente più come sua.</p>

Dopo aver passato la notte senza chiudere occhio, suona il telefono. È l'ospedale. La madre di Idoia è morta.

<br/>

<br/>

<p class="linepull">Rose bianche sopra la bara nera, improvvisamente ci sorprendiamo: una bellezza topica ci consola in un momento in cui non ce l'aspettiamo. Una telefonata di Mikel. «Ti ringrazio per avermi chiamata», gli dice Idoia, e gliene è veramente grata, «Come stai?», e lei, invece di dirgli come sta, gli racconta di sua madre: «Se n'è andata come un uccellino, era molto malata», «Chiama quando vuoi, Idoia.» «Ti ringrazio, ti ringrazio molto». Il suo ex marito è venuto al funerale e anche al cimitero. L'accompagnano nel dolore i suoi compagni del giornale: Roger, Victor, la tirocinante Pilar. Sono venuti anche i vecchi amici dell'*Egin.* La cosa le fa piacere, molto piacere. Diego non la prende per mano finché non iniziano a far scendere la bara. Lo fa dolcemente e Idoia stringe la sua.</p>

«Non c'è sesso nella tomba». Cose che si pensano ma non si dicono.

Fino a sera Idoia non si accorge che Diego veste lo stesso abito che indossa per le presentazioni del libro. Non sa cosa questo significhi.

Forse non è il momento, ma non le viene in mente nient'altro da dire:



\- È stata una follia, non penso di vederlo di nuovo. Capisco, comunque, che tu\...

\- No. Voglio che tu resti qui. Ti amo.

</div>

Così le dice, quasi piangendo. «Non come amavo Ana, ma ti amo». Cose che si pensano ma non si dicono.



\- Tu mi perdoneresti, se io ti facessi una cosa del genere? - le chiede Diego.

</div>

Idoia è troppo stanca per mentire, nella loro relazione la stanchezza è sempre stata importante. Lo è anche adesso.



\- Non lo so. Non so se ti perdonerei.

\- Capisco.

\- Col tempo dimenticheremo tutto.

</div>

Diego non dice niente. Ma dice, solo a se stesso: «Certo, dimenticheremo tutto, come mio padre».

Idoia gli dà un bacio, lo spoglia come fosse un bambino e poi inizia anche lei a svestirsi. Siccome Diego non segue il gioco, gli accarezza la schiena, vertebra a vertebra, come se stesse contando i cerchi di un tronco tagliato, fino ad arrivare al punto in cui era scritta la parola *chibato* ormai scomparsa. Da tempo non fanno l'amore. Idoia si chiede se ultimamente Diego si è masturbato spesso. Vista la velocità con cui gli si è eretto il pene, pensa di no. Interpreta questo ipotetico digiuno come un apprezzamento nei suoi confronti.

La prende da dietro, dalla schiena, senza carezze di andata e ritorno, come le pornostar, alla fine sfila il sesso ed eiacula sulla sua schiena, tutto con molto vigore. A Idoia è sembrata una scopata asciutta, volgare. In Diego ha avvertito una violenza e una rabbia pari al piacere.

Entrambi sanno di non avere nessun futuro assieme.

\newpage
<div class="breakpage"></div>

#Legis silva { .hidden }

<p class="aligncenter">***LEGIS SILVA***</p>

<br/>

<br/>

<p class="linepull">A volte l'ingegnere cerca di ricordare il giorno in cui lo hanno sequestrato. Obbliga se stesso a ricordarlo. Lo vede lontano, ma sa che non lo deve dimenticare:</p>

«Quando uscirò da qui, me lo chiederanno e dovrò raccontarlo a tutti. Faceva freddo, mi ero appena fatto la barba e dato quella lozione *Williams* che a mia moglie sembra troppo forte. Mi hanno preso alle spalle, ho notato un braccio, un braccio sul mio braccio e un altro attorno al collo. Mi sono accorto subito che appartenevano a due persone diverse. Ce ne sarà stata una terza, alla guida, in questi casi di solito è così. Mi hanno detto che erano dell'ETA e che mi avevano sequestrato, di stare tranquillo, di fare quello che mi dicevano di fare e non mi sarebbe successo niente di male. "Non ti succederà niente di male\...". In macchina mi hanno messo un cappuccio nero, no, un cappuccio è quello che portano loro. Il mio era un sacco nero, non aveva buchi per gli occhi e per la bocca, aveva odore di polvere e di casolare, non saprei precisare meglio; chissà cosa aveva contenuto prima quel sacco di velluto nero, chissà in quale soffitta l'avranno tenuto, chissà se aveva coperto la testa di qualcun altro prima della mia. Quanti sacchi neri del genere utilizza un'organizzazione armata per questo tipo di azioni? Coprire la testa con un sacco, c'è un gesto più perverso che il boia può infliggere alla sua vittima? Oltre a essere una vittima, ti devi coprire la testa con un sacco nero. All'interno della macchina, potevo appena respirare, la testa dentro quel sacco nero, ma mi sono addormentato subito, mi avranno dato qualcosa, iniettandomelo o facendomelo respirare, non so. Non ho sentito punture nel corpo, ma solo un forte odore di polvere e di soffitta dove si ammucchiano gli attrezzi per lavorare la terra, da quello che ricordo.»

L'avrebbe raccontato così. E poi avrebbe raccontato come si era svegliato nel covo. Un igloo quadrato, un buco per topi che sembrava la stanza irregolare di un manicomio, qualche apertura, pertugi dai quali poteva passare l'aria a malapena, e una porticina che metteva in comunicazione quella casetta per cani che era il suo habitat con il mondo esterno.

E le formiche. «Centinaia di formiche, che uscivano dai buchi e si arrampicavano sulle mie braccia» avrebbe detto, e avrebbero fatto fatica a credergli.

Non portano armi. Per lo meno non gliele hanno mai mostrate, anche se devono tenerle nascoste da qualche parte; in ogni caso al prigioniero non verrebbe mai in mente di affrontarli, di provare a scappare.

Come passare il tempo trovandosi interrato vivo?

È necessario darsi una disciplina. Prendere alcune decisioni. Devi darti degli orari. Ha chiesto un orologio e gli hanno dato un vecchio *Casio* da polso, di quelli che si vincono al tiro al bersaglio al luna-park.

Così ha detto al suo sequestratore: «Sembra quello del tiro al bersaglio».

E gli è sembrato che il sequestratore abbia sorriso, anche se non gli vede il viso. Chi avrebbe mai detto all'ingegnere che avrebbe pronunciato quelle parole in un covo di ETA: *tiro al bersaglio.*

È importante sapere che ore sono, da quanti giorni si trova lì, con esattezza.

Prima di fare colazione fa gli esercizi. Flessioni, addominali. Cinquanta e cinquanta. Potrebbe farne di più, e ne ha fatti di più i primi giorni di grande rabbia, ma non conviene: con il sudore le pareti si inumidiscono e per tutto il giorno rimane un'aria irrespirabile; qui dentro le cose hanno la loro misura, che non è in nessun modo quella di fuori, è qualcosa di nuovo, completamente diverso. Bisogna tenere conto della condensazione. Dopo gli esercizi arriva la colazione: la fa lentamente e con molta attenzione. Quando gli portano fette biscottate, prima di spalmare il burro verifica con la punta delle dita la superficie dura e aspra del pane, accarezza quella fetta di pane come fosse carta vetro, perché dopo le prime settimane si è reso conto che la cosa più pericolosa è la perdita delle capacità sensoriali: vedere e sentire sempre la stessa cosa -- praticamente niente -- debilita i sensi, soprattutto il tatto e la vista. Con l'udito è diverso, succede il contrario: diventa più acuto e si riesce addirittura a cogliere sussurri e a decifrare onde.

All'inizio non sentiva niente. Ma era impossibile non sentire niente. Lì c'erano i battiti del suo cuore, i movimenti del suo intestino, il suono del suo respiro. Ogni tanto schioccava le dita, per verificare che il suo corpo mantenesse la capacità di creare i suoni di prima. Era ancora *lui.* Poi, ovviamente, c'erano i suoni di fuori. Quelli che sentiva nelle lunghe ore in cui era solo e non percepiva nessun movimento dei suoi guardiani.

Come se fosse una volpe, l'udito si era affinato con il passare del tempo. Crede di aver sentito il rumore lontano di acqua che scende da una tubatura, simile a quello che fanno i frigoriferi di notte. Ma non è in una casa. Quello scroscio irregolare non si ferma nemmeno di notte, e più che un flusso, più che di qualcosa di liquido, inizia a pensare che si tratti di voci umane. Voci umane che passano dalle tubature. Non parlano di qualcosa di grave: sono voci umane allegre, che mantengono una conversazione vivace, gente che chiacchiera. Non sono le voci dei suoi guardiani, non sembrava per niente che lo fossero, venivano da più lontano e non c'era modo di capire cosa dicessero. Era come se qualcuno avesse lasciato una radio accesa in un lontano bosco silenzioso. Siccome continuava ad aguzzare l'udito, aveva iniziato a distinguere una parola dall'altra, anche se sarebbero potute essere frutto della sua immaginazione. Erano voci umane di entusiasmo e di incitamento, dovevano essere quelle della radiocronaca di una partita di calcio. Sì, non aveva dubbi, quello che sentiva in lontananza era una partita di calcio. Ha iniziato a sentire i nomi dei giocatori: Sarabia, Gajate, López Ufarte\... Un derby? Ma quella partita di calcio non finiva mai. La cronaca durava molto più dei novanta minuti regolamentari. Inoltre, e questo era strano, anche se il cronista parlava in modo molto animato, non gridava mai gol. Era una partita eterna, che finiva sempre zero a zero.

C'era da impazzire. Quelle voci che sentiva nelle tubature, quelle trasmissioni radiofoniche, dovevano essere frutto della sua immaginazione. Ha deciso di non prestare più attenzione e quei suoni.

Allora sono iniziate a comparire le formiche. Formiche in tutti gli angoli, che gli pizzicano le parti del corpo più umide.

Uno dei suoi custodi ha messo una buccia di melone in un angolo, in modo che vadano tutte lì. All'inizio ha funzionato, anche se era disgustoso vedere tutte quelle formiche al lavoro in modo disciplinato, coprire completamente la parte bianca della buccia di melone. Ma nemmeno il melone è stato sufficiente e dopo poco hanno iniziato a risalirgli dalle caviglie, ospiti non invitati.

«Non si può far niente per le formiche?», ha chiesto al suo guardiano. «A questo passo mi mangeranno».

Gli ha detto che ci avrebbero provato, e che gli dispiaceva. Non che lui fosse lì rinchiuso, ma che fossero entrate le formiche.

Allora ha iniziato a ucciderle per conto suo e il suo guardiano gli dà una mano. Poi le raccolgono con una scopa, ma ricompaiono di nuovo dai buchi e dalle crepe del muro, chissà da dove.

Tutte le mattine legge i giornali, anche se tagliano le pagine che parlano del suo sequestro. Con il passare delle settimane, invece, i quotidiani cominciano ad arrivargli senza l'intervento delle forbici: per la stampa tutto ha una data di scadenza. Ormai non dicono più niente del sequestro. Si sono dimenticati di lui.

Oggi si è svegliato con la febbre. Non gli sembra che sia molto alta, ma non può calcolare esattamente. Non ha nemmeno potuto finire i soliti esercizi. È una di quelle febbri dolci, come quella che ti viene dopo essere stato a lungo sotto il sole. Gli sembra addirittura piacevole. È un cambiamento e, da quando è qui, ce ne sono stati davvero pochi. È stato un modo per ricordare per un momento i raggi del sole che gli mancano tanto. La febbre gli ha ricordato il suo viaggio di nozze, nella Repubblica Domenicana.

<br/>

<br/>

<p class="linepull">L'intermediario, Agirre Sesma, ripassa il calcolo che, di treno in treno, di stazione in stazione, ha già fatto mille volte. Sono già quarantasette giorni che il sequestrato manca da casa e altrettante notti che sua moglie non dorme, preoccupata per la salute del marito. La donna dice che anche la salute ha un prezzo, anche la vita ha un prezzo -- soprattutto la vita -- e che è disposta a pagare tutto quello che le chiedono. Così ha detto all'intermediario Murillo, l'avvocato della famiglia, perché la catena della mediazione è lunga e, benché ci sia sempre qualcuno in mezzo, non sempre è la stessa persona quella che sta in mezzo tra gli uni e gli altri. Questa è la chiave di un compito che sarebbe troppo chiamare arte: la responsabilità e il lavoro sporco si dissolvono poco a poco passando da una mano all'altra. Questo lavoro ha anche qualcosa di nobile, certo: l'intermediario lo svolge in modo del tutto volontario, con l'intenzione altruista di alleviare -- o per lo meno abbreviare -- la sofferenza.</p>

Da quanto gli ha raccontato l'avvocato della famiglia, i figli erano rimasti seduti attorno al tavolo senza dire una parola. Non sembrava fossero molto d'accordo con la madre, che non vedeva il marito da quarantasette giorni. Sicuramente pensavano al fatto che quella parte di denaro sarebbe stata sottratta dalla loro eredità e dalle loro mani, pregiudicando la loro ricchezza futura -- potevano tenere lontana dalle loro bocche la meschinità, ma la portavano ben visibile negli occhi, molto evidente, in modo quasi osceno, per lo meno era quello che aveva pensato l'avvocato della famiglia e così l'aveva raccontato all'intermediario: «Si meritano che gli tolgano fino all'ultimo centesimo, vivono alle spalle del padre» -. Non sembrava che Murillo apprezzasse molto la levatura morale dei figli e, al massimo del suo sfogo, era arrivato a dirgli che il denaro dell'impresario forse era meglio che finisse nelle mani dei terroristi per comprare esplosivo, piuttosto che in quelle dei figli spendaccioni, «Adesso non esagerare!» aveva ribattuto Agirre Sesma. E Murillo: «Se gli diamo un paio di mesi, questi sono capaci di fondere l'acciaio e trasformarlo in chissà cosa». L'avvocato della famiglia e l'intermediario si capivano bene. Di fatto, anche l'avvocato Murillo aveva fatto da intermediario in altri casi, anche se aveva un'altra opinione rispetto a fare questo lavoro gratuitamente: «Se non ti fai pagare, stai collaborando con un gruppo armato. Se invece ti fai pagare, stai lavorando», gli diceva sempre; «anche tu dovresti farti pagare, Sesma».

Pertanto ha le mani libere. Sono disposti a pagare i settecento milioni di pesetas che chiedono senza fare una controproposta, così ha detto l'avvocato della famiglia all'intermediario. Deve fare particolare attenzione alla tempistica. La metà poteva portarla con sé in una valigetta e se fosse riuscito ad accordare il pagamento dell'altra metà in tre rate, non c'erano problemi. Se invece di tre fossero state due, o anche una sola, avrebbero potuto comunque farcela, ma sarebbe stato meglio dividerlo in tre rate.

Per questo l'intermediario, lasciata la stazione parigina di Montparnasse e mentre si dirige al 10. arrondissement, con un immenso desiderio si arrivare a Bruxelles quanto prima, fa di nuovo i calcoli e pondera la promessa fatta con leggerezza il giorno precedente:

«Farò tutto quello che posso».

Non è affatto la trattativa più difficile che abbia dovuto gestire, per lo meno così gli sembra. Lo preoccupano di più altre cose: il sospetto di avere i servizi segreti alle calcagna e la responsabilità del denaro che porta nella valigetta di pelle nera.

Vicino alla Gare du Nord, entra nell'hotel che ha prenotato per tre giorni. Prende la chiave, sale in camera, una doccia, afferra la valigetta e scende nel garage sotterraneo. Come gli avevano assicurato, lì lo aspetta l'auto che lo porterà a Bruxelles.

«Sei Agirre Sesma?» gli chiede un uomo dai capelli rossi e con il viso coperto di lentiggini.

Fa cenno di sì con il capo e l'unico uomo che si trova dentro la macchina gli apre la portiera anteriore.

Il conducente si rivolge ad Agirre Sesma solo quando si accorge che l'intermediario osserva con speciale attenzione i cartelli stradali:

«L'appuntamento non è a Bruxelles ma a Strasburgo. Per questioni di sicurezza. Abbiamo cambiato all'ultimo momento» gli dice in basco. E l'intermediario Agirre Sesma si chiede se quest'uomo dai capelli rossi, che non è affatto un bambino, non sia qualcosa di più che un semplice autista. È una cosa fastidiosa che succede con gli attivisti clandestini, pensa, con i militari per lo meno basta guardargli i gradi per sapere di che livello sono\... Ma con questi? Gli parla con rispetto, non si sa mai. L'intermediario offre una sigaretta all'autista. Non la prende: pare che fumi tabacco nero ma, in ogni caso, non gli piace fumare mentre guida. «Che tipo strano», decide Agirre Sesma, deplorando dentro di sé il suo aspetto e atteggiamento *bohémien*.

È buio da tempo quando entrano nel garage di una villetta alla periferia di Strasburgo. «Aspetta qui», gli ordina l'uomo dai capelli rossi e, dopo poco, arriva un uomo robusto e moro dai folti baffi. Gli allunga la mano mentre guarda la valigetta. Gliela stringe forte e, anche se è un aggettivo insolito applicato allo sguardo, anche alla valigetta rivolge uno sguardo *forte*. All'intermediario vengono in mente i calcoli che ha fatto, ma negli occhi dell'altro vede un calcolo diverso. Capire i calcoli della persona con cui stai negoziando fa parte del lavoro dell'intermediario. «Questo vostro lavoro assomiglia un po' a una partita a carte, no? Deve pur esserci qualcosa di divertente\... Come fate?», lo aveva provocato una volta l'avvocato di famiglia di un sequestrato. «Non chiedermi come facciamo, lo facciamo e basta; tra l'altro, non è un *lavoro*, non ci guadagniamo niente», era stata la risposta secca dell'intermediario.



\- Murillo si fa pagare.

\- Io non sono Murillo.

</div>

Comunque aveva ragione: *eccitante* era il termine giusto, più che divertente.

Lo fanno accomodare in salotto. Di chi era quella casa? Chi gliel'aveva lasciata? Vivevano lì? Il loro lavoro si limitava a negoziare il riscatto e a decidere dove nascondere i soldi? Credevano veramente nella liberazione del popolo e nel socialismo? Quanti anni erano disposti a sacrificare? Tutta la vita? Tutta la vita a negoziare e a portare valigette da una parte all'altra, per comprare armi portate clandestinamente dal Libano, provando e occupandosi del prodotto con meticolosità professionale? No, non crede. In base ai calcoli dell'intermediario -- e se davvero erano ben organizzati -- questi dovevano essere dei militanti dai guanti bianchi, non molto diversi dagli economisti di Wall Street -- un altro tipo di intermediari, come Agirre Sesma, in fin dei conti -- il cui compito era trovare soldi e gestirli nel miglior modo possibile. Ci sarà poi chi si occupa della compravendita di armi e, ovviamente, anche chi le usa.

La casa è veramente decadente, per lo meno la stanza dove lo fanno sedere. Barocca, pesante, tappezzerie a fiori ovunque, gli rendono difficile formarsi un'immagine fissa e definita del suo interlocutore e fissarla nella memoria.



\- Hai fatto buon viaggio?

</div>

Il mediatore decide di prendere in considerazione solo il viaggio fino a Parigi:



\- Mi piace viaggiare in treno.

\- Sì, da Hendaia il viaggio è un po' lungo, ma il treno è sempre la cosa migliore. Ceniamo qualcosa? L'agnello da queste parti è molto buono.

</div>

Nemmeno fossimo in un ristorante! A quel punto, compare quello dai capelli rossi portando un vassoio con dell'agnello al forno. Emana un profumo di aglio, alloro e foglie di menta. Autista e cuoco. L'uomo dai capelli rossi e dall'aspetto bohémien si occupa della logistica, pensa l'intermediario. Agirre Sesma non ha fame, anzi finora pensava di non averne, ma la vista dell'agnello arrosto gliel'ha risvegliata, ricordandogli che non mangia da ore.

Portano anche del vino. L'intermediario beve poco.



\- Jauregizar sta bene; gli diamo tutte le pastiglie che ci ha chiesto. Abbiamo fissato anche la data della liberazione, se arriviamo per lo meno a un accordo.

</div>

È il momento che aspettava. È arrivato, alla fine, il momento di agire in base ai suoi calcoli:



\- Come sai, sono tempi difficili per l'acciaio: l'anno scorso hanno dovuto fare a meno di settanta dipendenti.

\- *Hanno* *dovuto fare a meno*? Di\` pure che *hanno licenziato* settanta operai. - E sono stati settantadue, secondo le informazioni che abbiamo noi. Se ti hanno mandato a contrattare, temo che tu abbia fatto il viaggio inutilmente\...

\- Vorremmo mettere fine a questo calvario quanto prima.

\- Siamo tutti d'accordo, allora.

\- Nella valigia ci sono trecentocinquanta milioni. La famiglia non ha potuto metterne assieme di più in modo discreto. Lì c'è tutto quello che tenevano in cassette di sicurezza private e il denaro di alcuni amici di fiducia dell'ambiente bancario.

\- Denaro nero\... Famiglia prudente\... Ma comunque è solo la metà.

\- Non ci girerò attorno: la famiglia può arrivare fino a cinquecento. Dopo la liberazione di Jauregizar faremmo tre pagamenti, di cinquantamila ognuno, come avete detto voi.

\- Ne mancherebbero duecento.

\- Questo li rovinerebbe. Non potete chiedere di più.

\- Facciamo una cosa: io e te ci rivediamo a Ginevra fra otto mesi. E me ne porti duecento, tutti assieme. E così siamo a posto.

\- Dovrei consultarlo.

\- Dai, dai, so benissimo che ti hanno dato margine per decidere questo e molto altro. Altrimenti che intermediario saresti?

</div>

Poteva dirgli direttamente di sì. Cosa gliene importava? Non era forse riuscito a fare quanto promesso alla famiglia e a stare nel margine da loro stabilito e addirittura ad abbassarlo? Si ricorda degli eredi, di quei parassiti che vivono alle spalle del padre. In ogni caso, l'intermediario:



\- Dovrei fare una telefonata.

\- Niente telefonate. Il prossimo appuntamento sul lago Leman. A Ginevra.

\- Allora non posso assicurarti\...

\- Allora non possiamo dare l'ordine di liberare domani il signor Jauregizar. Sappiamo tutto sulla liquidità delle Acciaierie Jauregizar, amico. L'accordo è buono. E tu lo sai, Luis.

</div>

L'autista-cuoco boéhemien, quello dai capelli rossi, riappare improvvisamente, o forse non si è mai allontanato, forse il suo viso bianco, quasi trasparente, coperto di lentiggini, capelli rossi fino all'ultima ciglia, è rimasto nascosto tra i fiori di queste pareti troppo decorate. Ognuno ha la sua faccia, ognuno la propria foresta. A pensarci bene, quello dai capelli rossi è stato l'unico a chiamare Agirre Sesma con il suo nome di battesimo.

Porta una affusolata bottiglia di grappa, appena tolta dal congelatore, e tre bicchierini.



\- Un patto è un patto -- dice, e adesso sì, Luis Agirre Sesma vede più chiaro che mai che è lui ad avere in mano il comando della situazione. Immagina quell'uomo nascosto in un casolare, che raccoglie foglie di menta e legge giornali di economia. È lui il pesce grosso, come ha fatto a non rendersene conto prima?

</div>

Con un sospiro, l'intermediario sigilla il suo consenso, un po' infastidito che i suoi calcoli, e i suoi contro calcoli di fronte a quelli del nemico, non fossero stati del tutto esatti.

«Sono giovane, ho il sangue ancora troppo caldo» l'avvocato Agirre Sesma rimprovera a se stesso.

Brindano ma senza toccare i bicchierini gelati degli altri. Vicini, comunque. L'intermediario svuota con un solo sorso il suo bicchiere, senza accorgersi che gli altri due uomini attorno al tavolo si bagnano appena le labbra.

Si addormenta di colpo e, quando la testa gli cade all'indietro, appare da dietro un quarto uomo, vestito da facchino o da gnomo, un uomo piccolo con il cappello, che arriva correndo e gli appoggia la testa su un cuscino di seta, come se fosse appena stata tagliata dalla ghigliottina.

Quando l'intermediario riapre gli occhi, è di nuovo a Parigi, sdraiato sul letto della sua camera d'hotel nel 10. arrondissement, completamente vestito, la valigetta di pelle nera sul comodino, la testa su un cuscino rosso e nessuno attorno a lui con aspetto da folletto. Prende la valigetta e la solleva. Come si aspettava, è vuota. Esce in corridoio e per terra vede un numero del quotidiano *Le Monde*: in prima pagina Margaret Thatcher e François Mitterrand, sorridenti. Quando apre il giornale, ne cade un biglietto di treno per Hendaia. Dall'altra parte della finestra, Parigi è deserta. Agirre Sesma non ha dubbi: o è troppo tardi o troppo presto.

Quando telefona a casa, sua moglie Emilia gli dice che deve chiamare urgentemente Murillo: un altro sequestro. Questa volta si tratta di un ingegnere. Ma non è denaro quello che chiedono.

<br/>

<br/>

<p class="linepull">Il prigioniero continua a lamentarsi per le formiche. Sono ovunque e non si riesce a capire da dove vengano. Sembra che non lo lascino dormire. Le prime settimane non si è lamentato di niente, è stato un prigioniero modello. Diego Lazkano è l'incaricato di parlare con lui e di dirgli che tutto finirà bene. Non hanno intenzione di fargli del male. Gli dice: «Non ti faremo del male», oppure «Non ti faremo niente, non preoccuparti» e frasi del genere. Anche se il sequestrato ha molta più facilità di lui a parlare, Diego Lazkano fa quello che può e cerca di mantenere la conversazione, è lì per quello, per dire al sequestrato di stare tranquillo, che non lo uccideranno, non gli faranno del male, non gli faranno *niente*, come se strappare un uomo dalla sua vita quotidiana e rinchiuderlo in un buco fosse «non fargli niente».</p>

Con una scopa raccoglie le formiche all'entrata, pulisce perfettamente quando il sequestrato mangia qualcosa ma, nonostante tutte le precauzioni, le formiche ricompaiono di nuovo. Sempre di più, tra l'altro. Porta anche lo strofinaccio, pensando che, tolta la polvere, l'umidità tossica dell'acqua e candeggina le cacci e le tenga lontane. Dopo aver pulito l'esterno, passa al sequestrato lo strofinaccio bagnato in acqua e candeggina.



\- Dagli una *pasara* con questo.

</div>

Dopo molti anni avrebbe ricordato, vergognandosene ancora, che gli aveva detto *pasara* invece di *pasada*, aveva pensato in basco «*emaiok pasara bat honekin*», e l'aveva detto in spagnolo «*dale una pasara con esto*».

Così il sequestrato pulisce l'interno, strofinando bene con acqua e candeggina, uccidendo con rabbia le formiche che si muovono in fila, pensando che non torneranno. E quelle in effetti non tornano più, ma ne arrivano altre. A Lazkano sembrano più grandi di quelle di prima, anche se sicuramente non lo sono; il fatto è che adesso si vedono meglio, perché il pavimento è pulitissimo e brillante e anche perché loro ne sono ossessionati, si fissano solo sulle formiche, non vedono altro che le formiche. Strofinare, pulire, uccidere formiche. Tutto inutile. Continuano a entrare e uscire dal covo, come se niente fosse. Mette la buccia di una fetta di melone perché vi si concentrino. All'inizio funziona, ma ci sono troppe formiche e non è abbastanza.

Alla fine, disperato, fa quello che avrebbe dovuto fare il primo giorno. Una sera che qualcuno lo sostituisce, chiama suo padre, che fa quello di mestiere. Gli risulta specialmente umiliante chiedere a suo padre cosa deve fare contro le formiche: suo padre ha passato tutta la vita a sterminare insetti di ogni tipo, e lui non conosce nemmeno i trucchi più semplici.



\- Hai le formiche in casa? Passo domani.

</div>

Come spiegare a suo padre che non si tratta della casa che condivide con Ana, ma di *quella di un amico*, e che non si tratta di un'invasione, che non vuole fare «niente di traumatico», una ditta di disinfestazioni è troppo, forse c'è qualche altro sistema, con l'aceto o con qualcos'altro, è in cerca di qualcosa del genere.



\- Dimmi dove vive il tuo amico; stai tranquillo, non gli farò pagare niente.

</div>

Sta per riattaccare, desidererebbe dirgli «Papà, non posso portarti nel posto dove ci sono le formiche», ma deve mordersi la lingua. I padri sono uguali in tutto il mondo.



\- Come sono?

</div>

Non aveva mai pensato che le formiche potessero essere di tipi diversi. Invece è ovvio, ci sono molte specie di formiche.



\- Hai localizzato il nido?

</div>

E nemmeno che le formiche avessero un nido. Ma è ovvio, le formiche fanno il nido.



\- Di solito sono molto insistenti.

</div>

A fatica, ma alla fine gli dà un consiglio: che metta un barattolo di miele nel posto dove dà meno fastidio. Che controlli da dove vengono e chiuda i buchi con del dentifricio. Quelle che sono dentro andranno tutte al miele e le altre, *teoricamente*, non dovrebbero più poter entrare\...



\- Ma se il nido in casa del tuo amico è molto grande, uno di quei terribili buchi, la cosa migliore è fumigarle.

</div>

Uno di quei terribili buchi. Meglio fumigare. In casa del tuo amico. Un nido molto grande.



\- Grazie mille, papà.

\- Mi chiami per dirmi se ha funzionato?

\- Appena posso.

</div>

E così compra dentifricio, un barattolo di miele, vede la faccia perplessa del sequestrato, il suo viso e le sue braccia coperte di macchie rosse provocate dalle formiche, a punto di impazzire. Le formiche hanno smesso di muoversi sul pavimento e hanno trovato rifugio sulle pareti.



\- Lo vedi, vero? Le formiche non sanno cos'è il pavimento e cos'è una parete, per loro è lo stesso - dice il sequestrato, -- possono vivere senza scendere a terra.

</div>

«Noi due, io e te, distinguiamo il pavimento dalle pareti», sembra che voglia dirgli il sequestrato, con una certa confidenza, cercando un'alleanza contro le formiche. E così hanno tappato i buchi con il dentifricio e funziona, le formiche non sono più tornate. Né sul pavimento, né sulle pareti che le formiche confondono con il pavimento.

Il sequestrato si è chiesto spesso se fra lui e Diego Lazkano sarebbe potuta nascere una specie di amicizia, se non ci fosse stato il problema delle formiche. Il sequestrato ha preso Lazkano come confidente, con gli altri che lo custodiscono non dice una parola, ma quando arriva lui diventa loquace, anche se Lazkano ha sempre il viso coperto dal passamontagna; si guardano negli occhi, a tal punto che Lazkano crede che sarebbe in grado di individuarlo facilmente in un riconoscimento, che gli sarebbe sufficiente fissarsi nei suoi occhi grigi. «Forse dovrei togliermi il passamontagna, me ne sarebbe grato, questo tipo non mi denuncerebbe», pensa, ma sa che non può fare una cosa del genere.

Allora il sequestrato gli racconta cose delle sua vita: perché aveva messo a sua figlia il nome che ha, che suo padre da giovane lo mandava a lavorare in un ospedale svizzero perché imparasse tedesco, che sua moglie è farmacista.



\- Ci sono novità?

</div>

Il sequestro si sta allungando e Lazkano non sa più cosa raccontargli.



\- Va tutto bene -- gli dice all'inizio, ma poi inizia a spiegargli che «non ci sono novità», perché crede di non fargli nessun favore a mentirgli o a nascondergli le cose.

</div>

Ma il sequestrato non si preoccupa molto, sembra che abbia fiducia in lui, che creda che le cose stiano andando per il verso giusto. Lui non è un impresario, la sua famiglia non è ricca. Lui è un ingegnere. Una volta aveva osato domandare cosa chiedevano a cambio della sua liberazione. Lazkano non aveva saputo cosa rispondergli. Lui è solo un guardiano. «Abbiamo bisogno anche di *regolari*».

E poi l'ordine di quello dai capelli rossi:



\- È il tuo ultimo turno. Domani devi essere in Iparralde[^4].</div>

L'uomo dal viso trasparente e pieno di lentiggini gli dà l'indirizzo. Angelu, Rue Moulinaou. E così dovrà passare alla clandestinità. Dovrà dire addio all'amore della sua vita, Ana, senza salutarla. Addio allo loro collezione di dischi, alfabeticamente ordinati su un'unica mensola, Mikel Laboa e Patti Labelle, Echo & The Bunnymen ed Errobi, «un legame più stretto del matrimonio». Addio ai dolci rimproveri di sua madre. Non potrà più chiamare suo padre per chiedergli come si ammazzano le formiche. Come si ammazzano gli scarafaggi o i topi. E ha ancora tante cose da imparare da lui.



\- Dove lo liberiamo?

</div>

La risposta è il silenzio, il disagio, la respirazione rassegnata di quello rosso fino all'ultima ciglia. Un forte sospiro che sembra provenire da più di due fosse nasali. Aspetta e aspetta, ma non riceve risposta. Alla fine Lazkano deve afferrare per le spalle quello dai capelli rossi, con temerarietà, gesto che non dovrebbe assolutamente fare con uno più vecchio e di un rango molto superiore al suo. Ricorda le espressioni «cellula dormiente» o «cellula assopita», e all'improvviso si rende conto che, pur non essendosene accorto finora, lui è uno di quelli svegli.



\- Lo lasceremo libero, no?

</div>

Nella casa silenziosa della via Moulinaou ad Angelu, è il suo primo giorno di clandestinità, il primo giorno in cui oltre a *fare* cose clandestine, deve *vivere* in clandestinità, in attesa che gli diano ordini. Pensa ai suoi genitori, ad Ana. E al mattino presto, nella cucina di quella casa dove tutti gli altri stanno ancora dormendo, sulla prima pagina del giornale che non ha il coraggio di aprire, vede la fotografia del cadavere del sequestrato. *Ritrovato l'ingegnere, ucciso con un colpo alla nuca\...* Il mondo, già fermo, diventa ancora più lento, come il suo cuore, i vetri sono appannati, non si muove nemmeno una piuma d'uccello nella foresta del Salvador che ha in testa. È il colpo più duro che ha dovuto incassare nella sua breve vita, una bomba che ha mandato in mille pezzi l'idea che aveva di «cellula dormiente» o «cellula addormentata». Come se gli avessero tolto la terra da sotto i piedi. Non ha nemmeno salutato il sequestrato (ma come è possibile salutare qualcuno che hai sequestrato e che, tu lo sappia o no, verrà ucciso? Come potevi salutare il sequestrato, se non hai salutato nemmeno la tua ragazza?), l'ha ingannato, le cose non andavano bene e a lui ha detto di sì. Se avesse saputo che le cose sarebbero andate così, gli avrebbe parlato in un altro modo, si sarebbe tolto il passamontagna fin dall'inizio, maledizione, solo i vigliacchi nascondo il viso; se avesse saputo che le cose sarebbero finite così, avrebbe misurato ogni parola che doveva o non doveva dire, anche quel ridicolo «dagli una *pasara* con questo».

«Abbiamo ucciso formiche assieme» pensa, «io e lui abbiamo ucciso formiche e adesso lui è morto». «Sapeva il tedesco e adesso è morto», pensa assurdamente, come se sapere il tedesco -- sapere qualcosa - fosse un'assicurazione infallibile contro la morte.

<br/>

<br/>

<p class="linepull">Lo studio di Luis Agirre Sesma si trova in un seminterrato di via San Marcial, un posto decisamente umile per uno che più di vent'anni prima si era dedicato alla politica e che aveva conosciuto il lato oscuro del lavoro di intermediario. Scendendo le scale, da una parte c'è il laboratorio di una signora che fa rammendi e dall'altra il suo studio. *Adela - Retoucherie,* annuncia la targa sulla porta accanto e sotto, tra parentesi, precisa *Riparazioni*, perché non era il caso di perdere la clientela non francofona solo per volersi distinguere.</p>

In quel cartello bilingue a Diego Lazkano sembra di cogliere tutta l'idiosincrasia cosmo-ipocrita della città di Donostia.

Suona il campanello della porta senza targa e deve aspettare più di mezzo minuto, troppo, considerando le dimensioni ridotte di questi locali ricavati nel sottoscala.



\- La stavo aspettando\...

</div>

Il suo sguardo è cordiale e trasparente, come quello di un oceano in calma, come quello di chi ha visto e vissuto molto. Difficile calcolare la sua età: potrebbe avere tra i sessanta e i settant'anni. Obeso e flaccido, i cuscinetti di grasso gli scappano dalle bretelle, come lenzuola stese arricciate su un filo troppo corto. Agirre Sesma, quasi completamente calvo, ha un viso rotondo e simmetrico, uno di quegli uomini che già da piccolo potevi immaginare solo così, di quelli che invecchiano presto e mantengono lo stesso aspetto finché non muoiono d'infarto. Ha la testa proporzionalmente piccola, se si considera che il tronco che si estende ai due lati della cravatta è il doppio di quello di Diego Lazkano.

Il seminterrato è stracolmo di vecchi documenti, codici e libri di giurisprudenza. Nell'aria c'è odore di umidità. Avanza lungo il corridoio, tra due torri di libri, fascicoli e vecchie riviste accumulate in decenni - *Punto y Hora, Cambio 16 -*. Procedono molto lentamente e, quando sente il fischio asmatico della respirazione dell'avvocato, Lazkano non può evitare la sensazione di essere venuto dall'avvocato sbagliato, con tutta la delusione che questo comporta.

«Un pomeriggio buttato via. Farò quattro chiacchiere con questo vecchio e poi a casa».

Agirre Sesma si lascia cadere dietro la scrivania illuminata da una lampada da tavolo ricurva e con un cenno della mano lo invita a sedersi sulla poltrona di fronte.



\- Ecco, non voglio crearle false illusioni. Non ho ancora deciso se accettare il caso o no\...

</div>

«Ma guarda un po', il vecchio! Non mi ha nemmeno dato la mano!» Praticamente condivide lo spazio con una *retoucherie* e vuol farmi credere di essere un avvocato di uno studio esclusivo che *sceglie* i suoi clienti! - pensa Lazkano. -- Cosa crede questo, che affiderò il caso a un dinosauro che può cadere colpito da un infarto alla prima arringa?». Perché oltre a intelligenza e capacità enciclopedica, un avvocato deve avere anche molto coraggio ed energia; per interessarsi all'istruttoria del caso di Soto e Zeberio, già archiviato da due tribunali, ci voglio i riflessi di una volpe, la mente fredda, la mano ferma e l'oratoria allenata.



\- Chi l'ha mandata da me le avrà detto che da tempo mi sono ritirato dai tribunali.

\- Mi ha detto anche che Lei è il migliore.

\- Avrei bisogno di molto aiuto, se riuscissimo a far riaprire l'istruttoria.

\- Non so quale sia il suo onorario, ma a dire il vero non ho soldi da buttare.

\- No, il denaro è importante, ma non mi riferisco a questo. Mi riferisco al coraggio e a gente coraggiosa.

</div>

«Bene, sembra che iniziamo a capirci» pensa Lazkano, «il vecchio è cosciente di non essere al massimo delle forze».



\- Guardi, giovane, non so che rapporti abbia Lei con il mondo della Legge\...

\- Sono passato da un commissariato, tanto tempo fa\...

\- Non mi interpreti male, ma i commissariati e le carceri non hanno niente a che vedere con la Legge.

\- Ah, no? Pensavo che mi avessero arrestato «in nome della Legge». Per lo meno è quello che mi raccontarono.

\- Il mio lavoro e mandare la gente in carcere o tirarla fuori, e il metodo che utilizzo\... - Quel metodo è la *Legge,* se non ho capito male.

\- Uno dei metodi\... Non l'unico, ovviamente, ma è quello che conosco meglio. E più che il metodo, conosco i suoi oscuri meandri.

</div>

Il sibilo da serpente del suo respiro asmatico per un momento si impossessa della stanza, come se la respirazione difficile e gli oscuri meandri della Legge fossero una cosa sola.



\- E li conosco meglio di tutti\..., e mi scusi per la mancanza di umiltà. Molta gente è scampata al carcere grazie a me. E anche alla morte, più d'uno. Sono molto orgoglioso di questo.

</div>

«Scusato, ci mancherebbe altro!» pensa Lazkano. «Tra vanitosi ci si capisce».



\- Ma con l'istruttoria Soto-Zeberio non riusciremo a tirare fuori nessuno dal carcere. La questione è un'altra.

\- Sì, lo so che la questione è un'altra. Ma può succedere che, se portiamo le cose alle loro estreme conseguenze, per un po' di anni più di uno debba prendere il sole dietro le sbarre\...

\- Questo non mi interessa.

</div>

Agirre Sesma sorride. Lazkano rimane sconcertato dall'ultima frase dell'avvocato.



\- Non le interessa?

\- Per niente.

\- Un avvocato al quale non interessa la Giustizia, interessante.

\- Una bella parola, Giustizia. Ognuno ha la sua.

\- Si dice la stessa cosa anche del culo. Ognuno ha il suo e c'è una gran differenza tra uno e l'altro.

\- Lei uno strano modo di parlare, che lavoro fa?

</div>

«Lascio le briciole sul sentiero. Il suo lavoro, invece, è impedire che gli uccelli le mangino, mi sembra». Cose che si pensano ma non si dicono.



\- Faccio lo scrittore.

\- Ah, un *creativo*\...

</div>

Ha detto «un *creativo*» come chi ha trovato nell'adulto la debolezza mentale di un adolescente. Come se dicesse «un romantico». E prima l'ha chiamato «giovane», anche se ha abbondantemente superato i quaranta. L'avvocato continua:



\- Come saprà, cosa sia la giustizia non lo insegnano all'università. Le leggi cambiano e la giustizia cambia. Il Diritto Romano esalta la figura del giudice imparziale e del processo giusto, ma non esiste niente del genere; nonostante tutte le serie televisive, la legge è uno strumento del potere esecutivo\...

\- Mi dica la verità: pensa che abbiamo qualche possibilità?

\- Per riaprire l'istruttoria o per fregare quelli che hanno preso parte alla morte di Soto e di Zeberio?

\- Per entrambe le cose.

\- Mi permetta di farle una domanda. Sinceramente. Per Lei cos'è più importante, la sua tranquillità, quello che Lei chiama giustizia\... o trovare dei capri espiatori che paghino caro per quello che è stato fatto?

\- Lei li chiama capri espiatori, io colpevoli.

\- Non mi ha risposto.

</div>

Lazkano rimane in silenzio.

L'avvocato Agirre Sesma apre un cassetto, prende un sigaro e lo avvicina all'orecchio, cric-crac, come un bambino che vuole sentire il mare in una conchiglia. Espelle il fumo con molta parsimonia. Aspira con cura e il fumo non si allontana subito dalle sue labbra, come se anch'esso si sentisse comodo in quella bocca.

«Il silenzio non sempre è la risposta peggiore» decreta l'avvocato.



\- Accetterò il caso.

</div>

Agirre Sesma si aspetta una reazione: un tappeto rosso, applausi, fuochi d'artificio. Ma non riceve niente del genere da Lazkano. Si sente solo il ruggito di un motore, all'esterno. I bramiti degli autobus urbani.



\- Ma a una condizione\...

</div>

«Basta così» decide Lazkano, «è ora di passare al contrattacco».



\- E se decido di cercare un altro avvocato? Forse Lei non mi sembra adatto\...

\- Che le piaccia o no, non troverà in questa città nessun altro avvocato disposto ad occuparsi del caso. E ancora meno uno che abbia qualche possibilità di vincerlo. E nessuno che le faccia pagare poco come me. I tempi delle cause perse sono passati, non si illuda.

\- Allora, qual è la condizione?

\- Che non faccia domande. Farà le cose come dico io.

\- *Farò le cose*?

\- Io mi occuperò dei tribunali. Ma ci sono molte cose da fare anche fuori dai tribunali.

\- Parliamo di soldi. Quanto?

\- Sono un avvocato strano, le avrà detto qualcosa il suo amico: finché il caso non è chiuso, non voglio niente. Poi, vedremo.

\- Cosa vedremo?

</div>

Lo sguardo di Agirre Sesma si allunga fino ai pochi capelli che gli coprono le tempie, malizioso, orizzontale, perfido. Parla, ampollosamente, dalla sua nuvola di fumo.



\- Se riusciamo a fare *giustizia* o no.

</div>

<br/>

<br/>

<p class="linepull">Agirre Sesma non era solito andare al funerale di persone che non conosceva. Secondo lui erano sempre cerimonie manipolate tanto dalla destra come dalla sinistra, non era accettabile che si cercasse di trarre vantaggio politico dalla morte di qualcuno, così pensava. Ma se non ci fossero stati dei vantaggi politici, che senso avrebbe avuto tutta quell'atrocità? No, Agirre Sesma non andava al funerale dei morti che non conosceva, ma in quel caso fece un'eccezione. La morte dell'ingegnere era stata particolarmente dolorosa. All'inizio aveva pensato che si trattasse di un'azione propagandistica stile *Tupamaros*: molti giornali avevano accettato di pubblicare in prima pagina il comunicato dei sequestratori, anche *El País* l'aveva pubblicato completo. E anche i quotidiani baschi e alcuni catalani. Non sempre in prima pagina, come loro chiedevano, ma la stampa era stata generosa, disposta a sacrificare la libertà d'espressione per salvare una vita umana, seguendo la dottrina tedesca. Tutto inutile.</p>

Nonostante ciò, avevano ucciso a sangue freddo l'ingegnere.

In chiesa, cravatte nere e camicie bianche. Doppiopetti grigi. Cappotti scuri e lunghi, anche fino alle caviglie, perfetti per nascondere una pistola. Agirre Sesma era rimasto sconcertato quando il parlamentare Murillo gli aveva detto che alcuni colleghi del Parlamento andavano in giro armati. Da far venire i brividi. Tutti quei politici socialisti, ognuno con un'arma. Aveva la sensazione che potesse succedere qualcosa, come il tentativo di colpo di stato dell'anno prima.

In chiesa c'erano il Presidente del Governo Basco Carlos Garaikoetxea e alte cariche del governo autonomo e di quello di Madrid, tra cui il ministro Barrionuevo, arrivato il giorno prima per il funerale dell'agente della Polizia Nazionale Alfredo Trota, ucciso a colpi di pistola davanti al negozio dei suoi genitori. Saputo della morte dell'ingegnere, si erano fermati per l'ultimo saluto non a uno ma a due cadaveri, in un solo viaggio. Era l'ultima spinta di cui aveva bisogno la nuova Legge Antiterrorismo: il gruppo parlamentare dell'opposizione, guidato dall'ex ministro franchista Manuel Fraga, aveva inaspettatamente applaudito il ministro socialista Barrionuevo. Questo dava un'idea della situazione.

Murillo, parlamentare e avvocato, disse ad Agirre Sesma che secondo lui l'ETA aveva commesso un errore: se in questo momento avesse offerto una tregua, il presidente spagnolo Felipe González avrebbe sicuramente ritirato la Legge Antiterrorismo. «Forse sì, forse no» pensò Agirre Sesma. Cose che si pensano ma non si dicono.

Agirre Sesma incontrò anche Javier Fontecha, ben più giovane di lui e recentemente nominato Prefetto, un uomo chiamato a coprire in futuro cariche ben più importanti in politica. Ad Agirre Sesma era sempre sembrato un prudente mediocre. Non ci sarebbe stato da stupirsi se fosse arrivato lontano.



\- Hai avuto il coraggio di venire al funerale -- gli disse, con pungente sarcasmo.

\- Questo mese si sta facendo duro, Fontecha.

\- Ieri non sei venuto al funerale di Trota\... Questione di classe\... Ci sono morti e morti, pare.

\- Non vado al funerale delle persone che non conosco.

\- Conoscevi l'ingegnere?

\- Conosco la famiglia.

\- Allora è vero: avevo sentito dire che avevi fatto da intermediario\... Ma stavolta ti è andata male.

\- Ho trovato tutte le porte chiuse. In questo caso non era questione di soldi. Non c'è stato modo di parlare.

\- E voi ci guadagnate\...

\- Non siamo tutti come Murillo. Io non mi faccio pagare neanche un centesimo, Fontecha. Se ricominci un'altra volta con la storia che il mio partito si tiene parte dei soldi del riscatto\...

\- Io non ho detto niente del genere.

\- Tra l'altro, chi sei tu per giudicarmi? In Francia governa Mitterrand, in Portogallo Soares, Papandreu del PASOK in Grecia\... tre socialisti\... Anche voi potreste fare le cose in un altro modo, no? A cosa serve, altrimenti, il potere?

</div>

Javier Fontecha sospirò, ma non rispose. Era ancora giovane, anche se il cappotto di pelle scura, la stanchezza e le poche ore di sonno lo invecchiavano moltissimo.

<br/>

<br/>

<p class="linepull">*Adela Retoucherie. Riparazioni.* Si trovano di nuovo nel bunker di Agirre Sesma.</p>



\- Perché tanto interesse? Sono passati molti anni.

\- E ne passeranno altrettanti, se nessuno fa niente. Succederà come con la Guerra Civile, tireranno una tenda, applaudiranno senza entusiasmo, scopriranno una lapide e quando non resterà più nessuno a cui chiedere conto o perdono, diranno che è stata fatta Giustizia.

*- Iustitia\... Ius sanguinis? Ius loci?* La *Giustizia*, scusa la volgarità, è come la punta del cazzo: uno non se la succhia perché non ci arriva. Credevo di avertelo chiarito la volta scorsa.

</div>

Agirre Sesma aveva iniziato a dargli del tu, ma Lazkano non osava fare altrettanto.



\- Mi hanno detto che le piace il suo lavoro\... Che è un appassionato.

\- Ecco, caro amico: quando inizio a lavorare, il cuore lo metto in un cassetto. In questo lavoro servono altri organi, e una gran capacità di mangiarsi il fegato.

\- Allora, per l'amor di Dio, perché Lei fa l'avvocato?

\- Per l'amor di Dio, no, sicuramente.

\- Ho bisogno di aiuto.

\- E io ho bisogno di sapere i tuoi veri motivi. Signor Lazkano.

\- Le ho già detto che\...

\- Il desiderio di giustizia non è mai la vera ragione. La gente è mossa dal desiderio di vendetta, di voler umiliare qualcuno, dal bisogno di denaro, dall'orgoglio o dalla superbia. Però mai dal bisogno di giustizia. Senza conoscere la vera ragione, sarà difficile andare avanti\... Scusa, ma questa è la mia etica professionale.

\- Allora non abbiamo nient'altro da dirci.

</div>

Ma l'altra volta non gli aveva detto che accettava il caso? Perché gli stava facendo quel discorso? Agirre Sesma nota il disorientamento di Lazkano. L'avvocato attacca di nuovo:



\- Cos'è che ti fa male?

\- Se le dico che qualcosa mi fa male, accetterà il caso? È una ragione sufficiente?

\- Che relazione avevi con Soto e con Zeberio? Che favore gli dovevi, per esserci ancora così attaccato anche dopo la loro morte? Voglio la verità.

</div>

Quel bastardo sa come prendere per il collo lo scricciolo e sollevarlo in aria stringendolo fino a fargli mancare l'ossigeno.

Lazkano sente sentimenti contrapposti. Soto e Zeberio. Un doppio brivido.



\- Coraggio. Sto aspettando. La verità è sempre la più facile.

\- Non credo che sia\... Mi dispiace; la verità è qualcosa che riguarda solo me.

</div>

Un doppio brivido: da una parte sente che il discorso dell'avvocato gli ha fatto a pezzi il morale. Dall'altra, per la prima volta da quando ha conosciuto l'avvocato, gli sembra di trovarsi di fronte a un uomo astuto, che ha molta più esperienza di lui e una visione delle cose più ampia, non limitata come la sua; per la prima volta pensa che sia davvero l'avvocato di cui ha bisogno. Sa dove andare a rovistare.



\- Siamo in uno scantinato, amico: quello che si dice dentro queste pareti resta tra me e queste pareti. O parli o taci. Ti piace il cognac?

\- No, di solito non bevo.

</div>

Agirre Sesma assente soddisfatto e versa il cognac in un bicchiere dal fondo largo, come se non avesse sentito. Poi, spingendolo senza alzarlo, lo avvicina a Lazkano, che lo beve in un solo sorso.

E, così come ha bevuto, dice tutto d'un fiato:



\- Li denunciai\...

</div>

La voce gli viene meno, lo tradisce.

Mentre Lazkano diventa pallido e debole, l'avvocato si fa più forte e imponente.



\- Ti torturarono?

</div>

Il cognac cade di nuovo generosamente sul fondo di vetro. Stavolta quello di due bicchieri. Solo il fischio asmatico dell'avvocato rompe il silenzio. Lazkano trattiene il respiro, lo sguardo fugge verso gli obsoleti codici alle pareti. Gli è impossibile leggere un solo titolo.

L'avvocato Agirre Sesma spegne l'unica lampada che c'è sulla scrivania. Come se la scrivania fosse il bancone di un bar, allunga le braccia verso Lazkano e gli appoggia una mano sulla spalla, sembra il cameriere che sta per chiudere il bar:



\- Bevi.

</div>

<br/>

<br/>

<p class="linepull">L'avvocato Luis Agirre Sesma non aveva mai sentito parlare del giornalista Julio Virado. Pensò che fosse più giovane di lui e gli venne voglia di leggere qualche suo articolo prima di concedergli l'intervista.</p>

Emilia gli passò gli ultimi numeri della rivista *Cambio 16.* L'avvocato ebbe modo di verificare che Virado aveva una scrittura coraggiosa, anche se gli sembrò che i suoi articoli e i suoi commenti avessero troppi fronzoli. Quello che più lo divertì fu un reportage ad effetto dal titolo: *Il bosco basco,* nel quale, molto letterariamente, descriveva il Paese Basco come una *foresta impenetrabile* dove si sovrappongono interessi diversi, complicità e vigliaccheria.

Quando l'ebbe di fronte a sé, si rese conto che era ancora più giovane di come l'aveva immaginato.



\- Cosa ne pensa dell'arresto del parlamentare e avvocato Murillo per aver aiutato l'ETA nella riscossione di alcuni riscatti?

\- Murillo ha tutta la mia solidarietà. È un errore punire il lavoro di intermediario per ragioni umanitarie. In casi di forza maggiore, e un sequestro lo è, il Diritto Penale permette il pagamento di riscatti e anche di portare denaro all'estero.

\- Anche se quel denaro viene utilizzato per comprare armi e quelle armi per uccidere persone?

\- C'è un conflitto fra cause di forza maggiore: ma l'urgenza, salvare la vita di una persona *adesso*, ha la priorità rispetto a un possibile attentato futuro, per quanto deplorevole, perché lo si potrebbe sventare e perché è solo un'ipotesi. In caso di sequestro, la legge resta sospesa; non solo per il sequestrato e per la sua famiglia, ma anche per lo Stato.

\- Questo è discutibile, nella misura in cui sottomette uno Stato a qualunque tipo di ricatto\...

\- Questo detta la dottrina tedesca e io mi attengo ad essa. Dobbiamo fare tutto il possibile per salvare qui e adesso chi è in pericolo. Poi si vedrà.

\- Nel caso di Murillo, si è duramente criticato che l'avvocato che ha fatto da intermediario si sia tenuto una parte del riscatto.

\- Si può analizzare da diversi punti di vista. Io non mi comporterei così, ma la posizione di Murillo mi sembra del tutto rispettabile\... Secondo lui, il lavoro di intermediario è legato alla sua professione e la cosa strana sarebbe non farsi pagare, non il contrario\... Lui argomenta dicendo che farlo gratuitamente potrebbe implicare qualche forma di collaborazione, tipificata dal Codice Penale. Non sono d'accordo, ma entrambe le posizioni mi sembrano legittime.

\- Cosa ne pensa dell'intenzione di riformare il Codice Penale?

\- Sono contrario. Si è chiesto consiglio a Stampa Braun, e questo è un inganno. Cosa le sembrerebbe chiedere consigli sull'aborto a Papa Wojtyla? La decisione si prende nel momento in cui si sceglie l'assessore, e non quando l'assessore dà la sua opinione. In ogni caso, direi che la priorità è stabilire quanto prima i termini della carcerazione preventiva.

\- Come sa, alcuni considereranno questa misura come un segno di debolezza.

\- Non possiamo tenere la gente in attesa di giudizio indefinitamente come abbiamo fatto finora. È strano ma, mentre qui succede questo, in Gran Bretagna Margaret Thatcher, che non può certo essere considerata debole o blanda, ha liberato migliaia di prigionieri dalle carceri inglesi, con la promessa che non sarebbero scappati e dopo che i loro casi sono stati esaminati da un'apposita commissione.

\- Può anticiparci qualcosa sulla voce che ci sono altri prigionieri dell'ETA che si sono pentiti e che presto verranno scarcerati?

\- Innanzi tutto non mi piace il termine. Dire che sono "pentiti" non è corretto. È un termine importato dall'Italia e non mi piace: noi parliamo di reinserimento sociale. E no, non posso anticiparle niente, perché è un tema che richiede la massima discrezione.

</div>

Ad Agirre Sesma Julio Virado sembrò più astuto di una volpe. Inoltre era un abile manipolatore: anche se era stato abbastanza fedele nella trascrizione dell'intervista, tra le righe aveva sottolineato troppo il peso della parola «pentito». C'è modo e modo di piegare il giornalismo ai propri interessi e alle proprie idee. Non fu Julio Virado a inventare la «dottrina del pentimento» ma, da quel giorno in poi, molti mezzi di comunicazione si appropriarono del termine «pentito». Quella procedura, che aveva dato così buoni frutti fino a quel momento, aveva iniziato a indebolirsi e la strada aperta da Agirre Sesma e dal suo gruppo per il reinserimento dei prigionieri si faceva sempre più difficile. Nessuno voleva essere un «pentito».

Prima di salutarlo, Julio Virado gli strinse la mano con sportività e gli allungò il suo biglietto da visita. A quei tempi era un gesto normale da parte di un avvocato, ma non di un giornalista. Ad Agirre Sesma sembrò strano.



\- Non sono d'accordo con Lei praticamente su niente, ma è stato un piacere -- gli disse nel salutarlo il giovane giornalista.

</div>

<br/>

<br/>

<p class="linepull">La brina ricopre i marciapiedi, ma Agirre Sesma ha la stufa spenta. Comunque è in maniche di camicia: camicia bianca, cravatta macchiata, bretelle. Diego Lazkano ha commesso l'errore di fornirgli troppi indizi su quello che stava pensando in quel momento: è rimasto ad osservare troppo a lungo la stufa spenta.</p>



\- Non pensare che io sia uno di quei vecchi avari che soffrono a spendere per l'elettricità. Non è come pensi tu. Mi piace il freddo. Più che piacermi, ne ho bisogno per sentirmi vivo.

\- Se ciò che desidera è sfidare la tubercolosi, non è un problema mio.

\- Tu sei giovane, non puoi capire.

\- Le sbarre del lettino non mi permettono di vedere il mondo crudele.

\- So che gli acciacchi dell'età spingono la gente verso climi più caldi, ma non è il mio caso. Il freddo è il momento di maggior piacere della giornata\... Mi lavo sotto l'acqua fredda. È l'unico modo. Viene la pelle d'oca e quel brivido restituisce alla pelle flaccida la tonicità di un tempo. È un'illusione, ma per un momento ti sembra davvero di aver recuperato quella fermezza. Dopo una certa età, niente è reale; resta solo il ricordo sporadico di alcune sensazioni dimenticate, e non sempre quando uno lo desidera. Lo leggo nei tuoi occhi cinici e affamati: il sesso? Da tempo non so cosa sia. Mi accontento di essere vivo e di sentire la pelle d'oca sotto l'acqua fredda. Finché non ho iniziato a ingrassare, non ho avuto realmente coscienza del mio viso, sai? Un giorno inizi a ingrassare, le narici e le orecchie diventano grandi, non riesci più a leggere un libro senza vedere il tuo setto nasale\... Sai cosa significa? Ti auguro di non ingrassare mai come me\... È orribile, la pelle ti sguscia via, diventa un'altra cosa e comincia a vivere una vita propria, pur non avendo il coraggio di staccarsi completamente dalle tue ossa. In altri tempi anch'io aspiravo all'eleganza, adesso mi accontento di non fare schifo.

</div>

Ha detto tutto questo senza drammatizzare, gli occhi lucidi, addirittura di buon umore direbbe Lazkano. Non era facile capire se scherzava o diceva sul serio. Ha preso il cappello e un soprabito leggero e gli ha indicato la porta.



\- Non devo spegnere la stufa quando esco, amico. Non ci sono solo svantaggi.

</div>

La *Retoucherie* è chiusa.



\- Hai mai incontrato Adela? Quella donna ha sempre guadagnato più di me.

</div>

Diego Lazkano vuole mostrare all'avvocato che anche lui sa scherzare:



\- Com'è possibile, se fate lo stesso lavoro, rammendare?

\- La cosa più sensata che hai detto in tutto il pomeriggio. Mi offri una birra?

\- Quindi lavoreremo assieme?

\- Abbiamo molte cose da fare. Innanzi tutto la famiglia.

\- La famiglia?

\- Hai rapporti con loro? Ci potresti parlare\...

\- No.

\- Questa è la prima cosa da fare. Non possiamo chiedere la riapertura del caso se non c'è di mezzo qualcuno della famiglia.

</div>

<br/>

<br/>

<p class="linepull">Non sapeva cosa lo poteva aspettare in casa della madre di Zeberio. Sapeva che era vedova da anni e aveva sempre immaginato che, assieme alle due figlie, avesse una vita e delle relazioni assolutamente normali: ognuna con il proprio lavoro e la propria famiglia, telefonate regolari per dire che tutto va bene - «abbastanza bene» - una visita alla famiglia una volta alla settimana, feste di compleanno e di Natale, addolcite dall'arrivo dei bambini e proiettate verso il futuro, a scapito del passato e a vantaggio della salute mentale di tutti. Erano passati molti anni da quando le avevano inferto quella ferita che non si chiuderà mai, se si può chiamare ferita il fatto che ti spezzino in due l'anima. Cosa succede con le ferite che non si sono curate e che sai con certezza che non si cureranno mai? Succede che ti abitui a convivere con loro, come se si trattasse di esseri viventi. Perché il dolore della morte di un figlio, quel dolore, è paragonabile a un essere vivente, con i suoi pianti, le sue richieste di attenzione, un minuscolo essere vivente che ti prega di non dimenticarti di lui, che si allontana e si riavvicina, con la sua tendenza a sparire ogni tanto, un essere vivente che è sveglio e morto. Non sapeva cosa poteva aspettarsi in casa della madre di Zeberio, ma poteva facilmente immaginare che avrebbe trovato la casa piena di fotografie del figlio scomparso, eternamente giovane. Foto dell'infanzia e della prima comunione ovunque? Briciole di felicità fossilizzata, disseminate come mitraglia agrodolce sulle mensole della casa? Quelle briciole di felicità potevano essere qualcosa di diverso dalle stelle domestiche della costellazione del dolore? Fotografie del bambino perso, trasformate in immaginette di santi? Diretto a casa della madre di Zeberio, Diego cerca di ricordare la gamma di colori, meno numerosi ma più vivi di adesso, delle foto degli anni '70 e '80: Agfa e Kodak; allora le fotografie si sviluppavano davvero, prima dell'esplosione dei pixel e dei dannati schermi. Non sapeva cosa poteva aspettarlo in casa della madre di Zeberio, forse un altare, la camera del figlio esattamente come lui l'aveva lasciata: una stanza che ti riportava indietro nel tempo, come la carta da parati colorata, i dischi di Victor Jara, i libri sul Terzo Mondo e sul marxismo, un poster di Che Guevara e uno di Pertur[^5], uno accanto all'altro, come duettando; scarponi da montagna e dei gilè con molte tasche, una cartina del mondo quando l'URSS e la Jugoslavia non si erano ancora dissolte in un puzzle, appesa alla parete con puntine da disegno, per non dimenticare che il mondo è il mondo; chissà, forse il fucile da caccia di Zeberio, una canna da pesca, perché no.</p>

Pensava alla casa che avrebbe trovato, una casa simile a quella di sua madre, forse si aspettava una di quelle case antiche organizzate attorno ai fornelli, alla radio e al calendario della cucina. Ai tempi, la voce della radio era quella di Mariano Ferrer, il calendario quello di *Seaska,* le scuole basche in Francia, o della banca *Caja laboral*; un televisore dal grosso fondo coperto con un tappetino, le barocche testiere dei letti, nostalgici souvenir da pochi soldi ma portati da lontano, qualche porcellana Lladró, la stanza con i letti a castello che fratelli e sorelle condividevano e dove litigavano, una natura morta appesa in corridoio, tappeti bruttini, enciclopedie rosso cupo su biblioteche di legno scuro, forse una poltrona a dondolo, ricordo di quando la nonna viveva con loro; un comodino con un'abat-jour a ogni lato del letto, come dettano i canoni, forse qualche lampadario sofisticato, perché ai tempi i genitori di Zeberio avevano un negozio di lampadari\... Forse ci sono subentrate le sorelle.

Che diritto aveva Diego di tirar fuori di nuovo la faccenda di Soto e di Zeberio, di chiederle una firma perché c'erano prove sufficienti per riaprire il caso? Toccava forse a lui dare la spinta perché le rotative dei giornali si rimettessero in marcia e si iniziasse di nuovo a versare fiumi di inchiostro sul caso? Agirre Sesma gli aveva detto chiaramente che bisognava chiedere alla famiglia, prima di tutto la famiglia, che si meritava tutto il rispetto, e senza il consenso della quale loro non avrebbero potuto muovere un solo passo.

Due giorni prima aveva incontrato i genitori di Xabier Soto in un bar. Le parole della madre l'avevano colpito: «I primi anni mi piaceva stare con gli amici di Xabier. Parlare di cosa avrebbe fatto, fin dove sarebbe arrivato, che problemi avrebbe avuto, dove avrebbe vissuto e che lavoro avrebbe fatto. Gli amici di Xabier lo mantenevano vivo e stare con i suoi amici era come stare con lui. Poi iniziai a non poterne più. Dov'era Xabier? Era morto. Avevo la possibilità di scegliere tra i suoi amici e attribuire le loro virtù e i loro difetti a nostro figlio. Continuare con la storia quando non c'era più storia. Avrei potuto fare nostri i loro sbagli e i loro successi. Ma non era falso? Avere un figlio e perderlo è molto duro: non cercare quel figlio nei suoi amici; non pensare che le loro rughe, i loro figli e i loro capelli bianchi siano le rughe, i figli e i capelli bianchi del figlio che hai perso. Tuo figlio morto, se è da qualche parte, è nel tuo modo di parlare, di camminare e di guardare il futuro con rassegnazione. E tuo figlio sta anche nella forza per affrontare questo modo rassegnato di guardare il futuro. Per lo meno così è come la penso io».

Aveva ascoltato quelle parole, mentre suo marito le teneva la mano. Un marito stanco, orgoglioso di sua moglie e di essere riuscito ad affrontare la vita. Quella particolare classe di dignità che circonda il dolore e lo avvolge. Xabier era il loro unico figlio.

Non avrebbe trovato la madre di Zeberio sola. Sicuramente anche la sorella maggiore l'avrebbe aspettato, aveva parlato a lungo con lei per telefono, e forse aveva anticipato qualcosa alla madre; quando sarebbe arrivato avrebbe trovato la parte più difficile del lavoro già fatta, gli avrebbero offerto caffè con biscotti, l'ospitalità prima di tutto.

Non sapeva cosa l'aspettava in casa di Zeberio, non aveva visto la casa dei genitori di Soto, non aveva potuto soddisfare quella morbosa curiosità, e adesso desiderava conoscere il luogo dove Zeberio, il suo doppio, aveva passato i primi anni della sua vita.

Non sapeva cosa aspettarsi, ma sicuramente non quello che ha trovato. Una casa moderna e funzionale, una donna attiva che si occupa dei nipoti, corridoi pieni di giocattoli e passeggini, bellissimi sproporzionati disegni naif dei bambini appesi ovunque, bambole di gomma e di tela che viene voglia di toccare, rinoceronti ed elefanti dai colori vivaci e un dettaglio che l'ha commosso: una coperta scozzese sopra il letto di una delle stanze. Quando l'ha vista, gli si è fatto un nodo alla gola, si è ricordato del giorno in cui si erano persi in montagna: «Cazzo, Zeberio, e questo cos'è, il tuo nido d'amore? È qui che porti le tue suorine? Allora sei un amante della scopata agreste?».

La madre di Zeberio appena gli ha prestato attenzione. Sua figlia, la sorella di Kepa, ha ereditato da lei la durezza dello sguardo, la diffidenza, la determinazione a seguire un programma e a non allontanarsi da esso.



\- Abbiamo mezz'ora\...

</div>

Quella durezza l'ha un po' spaventato. La madre non si è seduta con loro, stava facendo il bagno alla nipotina più grande: il rumore degli schizzi d'acqua e il profumo di sapone arrivavano fino a loro.

Ha fatto fatica a cominciare, il corpo gli chiedeva di girarci attorno, non è facile scambiarsi informazioni sulle reciproche vite e sgranare gli eventi degli ultimi anni. Gli è difficile iniziare a parlare di suo fratello Zeberio torturato, così, all'improvviso, mentre lei tiene in braccio una bambina che succhia il ciuccio come se fosse il seno. Cerca di iniziare con dolcezza, lì dove valgono solo i convenevoli.



\- Conoscevo bene tuo fratello.

</div>

Una luce attraversa gli occhi della donna.



\- Allora hai avuto più fortuna di me. Avevo tredici anni quando è scomparso, ero ancora una bambina.

</div>

Ancora una bambina. Stava parlando di se stessa ma poteva riferirsi perfettamente al fratello scomparso.



\- Era un tipo in gamba, generoso.

</div>

La donna fa cenno di sì con la testa, indifferente. La bambina che ha in braccio e che continua a succhiare mostra più interesse di lei. Lazkano continua a parlare.



\- Era un tipo silenzioso, ma quando era di buon umore\... Una volta ci siamo persi in montagna. Era brutto tempo e tuo fratello\... aveva un rifugio, con delle coperte scozzesi\...

\- Quindi volete riaprire il caso, non è così? Non so se mia madre è disposta a farlo. È già passata due volte da quell'inferno, andata e ritorno. Non le si può chiedere di più\...

\- Ci sono delle nuove prove. Persone che prima non hanno detto niente, ma che adesso sono disposte a parlare. Avremmo il miglior avvocato. Potrebbe essere un precedente per altri casi. A voi non verrà chiesto niente.

\- Nel nostro caso, non chiederci niente è già chiederci molto, non credi?

</div>

Diego si ricorda di una cosa: «C'è sempre un'altra collina».



\- Senza dubbio, per un periodo la stampa ricomincerà a parlare di Soto e di Zeberio, questo non te lo posso\...

\- \... e giornalisti che chiamano alla porta, il telefono che squilla. Dovremmo andare a vivere in Svizzera e tornare quando tutto sarà finito?

</div>

La sorella di Zeberio sorride, un momento di tenerezza, un pizzico di allegria che vale oro. Anche la sorella è una persona generosa, come Kepa. Lo sapeva.



\- Vogliamo correre questo rischio perché vediamo delle possibilità, ma ovviamente dipende da voi.

</div>

Rimane in silenzio per un momento.



\- Hai già parlato con i genitori di Xabi?

</div>

*Xabi*. La tendenza a pensare agli altri prima che a noi stessi. L'abitudine di pensare al dolore dell'altro prima di pensare al nostro.



\- Loro sono d'accordo.

</div>

Assente con la testa, non tanto per affermare qualcosa, ma perché sta pensando. La madre diventata nonna entra nella stanza con la bambina avvolta in un asciugamano. Manipola le luci alogene regolabili e getta un po' di luce nella stanza.



\- Siete quasi al buio\...

</div>

Maite Zeberio parla con determinazione:



\- Se loro sono d'accordo, lo siamo anche noi.

</div>

<br/>

<br/>

<p class="linepull">Alla fine Diego Lazkano ha dovuto andare alla festa di compleanno di Agirre Sesma, benché odi questo tipo di eventi. Per fortuna, qui nessuno lo conosce, nessuno gli chiede del suo prossimo libro, nessuno gli ricorda da quanti anni non pubblica più niente.</p>

Dal balcone si vedono gli edifici cubici del Kursaal. I prismi biancastri di Moneo non sono ancora accesi. Soffitti alti, la casa sembra essere appartenuta sempre alla stessa famiglia. Lasciata dai nonni ai genitori e dai genitori ai figli. In casa di Agirre Sesma, Lazkano osserva il dorso dei libri antichi, niente a che vedere con quelli del suo studio di avvocato. Ludwig Feuerbach, Rosa Luxemburg, Antonio Gramsci, E.H. Carr, Leon Trotsky, Marta Haernecker\... Engels e Marx, da soli, occupano lo stesso spazio di tutti gli altri.

Agirre Sesma si rende conto della curiosità di Lazkano.



\- Non posso tenere questi libri nel mio studio, una volta alcuni clienti si spaventarono. Adesso la gente penserebbe che sono autori di fantascienza.

\- L'avvocato delle cause perse\...

\- Diciamo che sono l'avvocato delle cause perse *a breve termine*.

\- Di quelle che si vincono sul lungo termine\...

\- Nel '77, per esempio, lavorammo per rivendicare una specie di sussidio di disoccupazione per i detenuti appena usciti dal carcere, per non condannarli di nuovo a compiere piccoli furti, sto parlando di detenuti comuni, non politici\... A molti sembrò uno scandalo e la cosa non andò avanti, ma dopo sette anni sì, nell''84 fu accettata dal Parlamento.

\- C'era di mezzo Lei?

\- Ecco, noi non frequentavamo le poltrone di mogano\... ma a volte facevamo il lavoro sporco a chi le scaldava\... Furono anni di intensa attività: è sempre bello creare delle cose dal niente\... Tu ne sai qualcosa.

\- Lei ha fatto anche da intermediario\...

\- Ci alternavamo io e Murillo. Non sempre è andata bene\... Mi ricordo soprattutto dell'ingegnere.

</div>

Diego Lazkano inizia a impallidire. «Non ti faremo niente, non preoccuparti». «Dagli una *pasara* con questo». L'uomo che sapeva il tedesco. Un buco di quelli butti. La cosa migliore è fumigare. Un nido molto grande. Uccidere le formiche. Io e l'ingegnere, mano nella mano.



\- Fu Lei l'intermediario?

\- Sì, ti ricordi del caso?

\- Vagamente\...

\- C'erano posizioni molto rigide in quei giorni\... Quando chiedevano denaro, come nel caso di Jauregizar, era facile, ma quando si trattava di propaganda\... Quelle spine, sono ancora nel fianco. Ma con chi parlare di queste cose?

</div>

Lazkano decide di deviare un po' il discorso:



\- Ci fu un periodo in cui Lei difese gente che aveva preso le armi.

\- Perché ci fu un periodo in cui pensavo che ci fossero ragioni per prendere le armi.

\- Però Lei non le ha prese\...

\- Feci il servizio militare come aiuto chirurgo. Con il sangue che vidi lì, abbastanza\... Io ero più adatto ad altri tipi di lotta.

</div>

«*Troppo adatto* per finire in galera, vero?». Cose che si pensano ma non si dicono. Lazkano si ricorda delle parole di Soto: *pensiero armato.* Cosa voleva dire esattamente con questo? Che bisognava pensare ad efficaci azioni armate oppure che ci si doveva affidare alla forza esplosiva delle idee? Erano cose molto diverse, per certi aspetti contrapposte. Ma Soto era così: dopo tanti anni a Lazkano tornano ancora in mente le sue riflessioni maliziose e i suoi giochi di parole.

L'avvocato Agirre Sesma cambia argomento, come è solito fare quando avverte il pericolo che qualcuno contraddica la logica del suo discorso:



\- Prima di iniziare a lavorare, dovremmo essere in sintonia, sei d'accordo con me?

</div>

L'avvocato guarda dritto negli occhi Lazkano, come se cercasse in lui la sua immagine di un tempo. «il rischio di precipitare e sapere che avrai la possibilità di farlo ancora\...». Diego si sposta, come facciamo istintivamente per proteggerci quando ci spaventa il tentativo dell'altro di portarci sul suo terreno: «Non coinvolgermi nel tuo declino; non afferrarti a me per farmi cadere con te nello stesso buco. Siamo due. Tu lì e io qui. Non siamo uguali».

«Tu sei il Rospo» pensa, e in effetti l'avvocato Agirre Sesma assomiglia proprio a un rospo.



\- Essere in sintonia? Cosa vuole dire?

</div>

Rimane senza saperlo: si avvicina a loro una giovane donna in abito nero e i capelli non molto lunghi raccolti in decine di treccine e li saluta muovendo la mano come se stesse cambiando una lampadina. «Che donna delicata», pensa Lazkano.



\- Questa è mia figlia: Cristina\... Vieni, Cristina, voglio presentarti un cliente.

\- Auguri, papà.

</div>

Dà al padre un piccolo pacchetto avvolto con un nastro bianco e due baci a lui e all'uomo che suo padre gli ha appena presentato. Il profumo eccitante della ragazza provoca in Diego un formicolio. Il pacchetto che ha dato al padre non gliel'hanno confezionato in negozio. L'ha preparato lei stessa, facendo lo stesso tipo di fiocco che le chiude il vestito sulla schiena, un fiocco ovalato e un po' floscio. Una spilla a forma di cavallo sulla scollatura, un cavallo che sembra voler saltare da un seno all'altro. È stata un'apparizione: da lontano sembrava più vecchia ma è ringiovanita all'avvicinarsi, mostrando in tutta la sua pienezza la sua vera età. Cristina, ancora dall'altra parte del precipizio. Tutta freschezza e passione, una pelle senza crateri. Quell'imperdonabile gioventù che non è cosciente della sua insultante energia, una bella donna che provoca nell'uomo selvaggio il desiderio di abbracciarla, ma che un uomo educato non abbraccerebbe mai, nonostante la passione, nonostante il precipizio.



\- Allora, pagherai a mio padre quello che si merita o, come tutti, molto lavoro e pochi soldi?

\- Cristina, per favore\...

\- Non ce ne sono molti come lui, dovresti esserne orgogliosa.

\- E lo sono, non credere che sia una figlia così ingrata. Ma ha rovinato abbastanza l'economia familiare. Ti ha raccontato quante ipoteche ci sono su questa bella casa? Vive grazie a quello che gli passo io, non so se te l'ha detto.

</div>

Anche quando brontola, nelle parole di Cristina c'è solo luce e allegria. L'avvocato Agirre Sesma sorride nervoso. D'ora in poi Lazkano, in segreto, lo chiamerà il Rospo. Un ragazzo giovane, dell'altra parte del precipizio, si avvicina e prende la ragazza sottobraccio. Poi entrambi scivolano verso l'epicentro della festa, tra scherzi e risate. Lazkano osserva il Rospo. Sembra si vergogni un po', è a disagio.



\- Non dare retta a mia figlia. Le piace scherzare, mi fa le stesse battute che mi faceva sua madre. Emilia è morta due anni fa e\...

\- Mi dispiace.

\- Non importa, siamo qui per festeggiare -- dice sorseggiando lo spumante, senza perdere il controllo, con grande flemma.

\- Non la prenda male, ma non capisco bene perché mi ha invitato alla sua festa di compleanno. Non voglio dire che non gliene sono grato, ma\...

\- Sessantacinque anni non si compiono tutti i giorni. E non ho molti amici\... Inconvenienti del mestiere, sai com'è.

\- Si potrebbe pensare il contrario. Io qui vedo molta gente. Ha lavorato gratis per tutti?

\- Lavorare gratis non implica che la gente poi te ne sia grata.

\- Non sarà il mio caso.

\- È presto per dirlo. Mi hai appena detto che non sai cosa ci fai qui, in casa di questo vecchio corvo che conosci da poco.

</div>

«Vecchio corvo lo dici tu. Io ti chiamerei Rospo». Cose che si pensano ma non si dicono.



\- Se ti mette a tuo agio, possiamo parlare del caso: quel testimone a cui mi accennavi, hai parlato con lui? È disposto a dichiarare al processo?

\- Dice di no\... Bisogna trovare le condizioni giuste, per ora è ancora troppo spaventato. Dice che conosce il posto, il luogo dove ci hanno tenuti prigionieri.

\- Puoi fissare un appuntamento con lui?

\- Quando vuole. Nel suo studio?

\- Va bene, ma, per favore, dammi del tu\... mi fai sentire ancora più vecchio.

\- D'accordo.

\- Adesso, se mi scusi\... dovrei tornare a casa.

\- Ma certo. Tutti abbiamo degli impegni. Una casa di cui occuparci.

\- Lo sai meglio di me -- ribatte Diego, guardando Cristina e sollevando il bicchiere di spumante vuoto. - Molti di questi giorni!

\- Non troppi, se posso scegliere.

\- Nemmeno in buona salute?

\- Quando sei condannato a guardare la carne in modo contemplativo\...

\- Parli troppo della carne per aver completamente dimenticato le questioni di sesso.

\- Anche parlandone si può dimenticare, così come non parlandone mai. Prendi nota di questa, per un tuo romanzo.

</div>

Non gli dà la possibilità di replicare. Diego si avvia verso l'uscita. La figlia del Rospo sembra divertirsi con il ragazzo, ogni tanto porta la mano alla bocca in modo che la risata non pregiudichi la sua eleganza, spensierata, con il bicchiere di spumante sempre vicino. Il cavallo è ancora lì sullo stesso seno, nell'aria, incapace di passare dall'altra parte.

Diego sente un brivido quando si illumina il precipizio della scala, ma la lampadina del pianerottolo è insufficiente per dare luce a quell'edificio dagli alti soffitti.

<br/>

<br/>

<p class="linepull">La confessione di Vargas ha rappresentato una svolta per il caso. E ancora di più l'apparizione delle ossa. Da un giorno all'altro, quelli che erano degli scomparsi hanno smesso di esserlo. Adesso nessuno sapeva come chiamarli.</p>

Soto e Zeberio stavano gridando di nuovo. Forse non li avevano lasciati gridare negli ultimi anni. Ma adesso il loro grido si sentiva.

Diego Lazkano e Agirre Sesma accompagnano la sorella di Zeberio e il padre di Soto al deposito di custodia di cadaveri di Cartagena. Appena entrati, il medico legale li avvisa:



\- Restano solo le ossa, non potrete riconoscerli. Bisognerà fare la prova del DNA.

</div>

Insistono per vedere le ossa. Pare non sia possibile.



\- Tutto è possibile. Posso parlare con il suo superiore?

</div>

L'avvocato parla con il superiore. Poi con il superiore del superiore. E poi con il giudice di guardia.



\- Non ce ne andremo da qui senza aver visto i cadaveri.

</div>

Cadaveri, ossa\... È difficile trovare il termine giusto. Lo stesso Agirre Sesma utilizza parole diverse, a seconda dell'interlocutore.

Alla fine l'avvocato ottiene il permesso.



\- Entrate di due in due, perché non c'è spazio per tutti.

</div>

Entrano in tre: la sorella di Zeberio, il padre di Soto e Agirre Sesma.

Ingoiano la saliva e guardano le ossa. Con loro c'è un uomo in camice bianco che non li abbandona. Di cosa hanno paura? Pensano forse che potrebbero rubare le ossa?

Sono ognuno su una barella. La sorella di Zeberio resta a guardarne una, in silenzio. Il padre di Soto è di fronte all'altra, anche lui in piedi, si copre il viso con le mani, anche lui in silenzio. Ognuno ha scelto il proprio morto. Agirre Sesma non osa chiedere se li hanno riconosciuti, o se hanno scelto istintivamente. Ci sono cose che non si possono chiedere. Poi la sorella di Zeberio abbraccia il padre di Soto. Restano entrambi a guardare le stesse ossa.

L'uomo con il camice inizia a dare spiegazioni:



\- Li seppellirono in calce viva. Li aveva trovati un cacciatore, ma siccome nessuno reclamò i corpi\... Sono stati tenuti come sconosciuti, nel deposito.

\- Tutti questi anni?

</div>

Il medico legale alza le spalle, senza cambiare l'espressione del viso.



\- Com'è possibile che siano stati trovati due cadaveri dopo un anno dalla scomparsa di Soto e di Zeberio, e che nessuno abbia messo in relazione le due cose? - chiede Agirre Sesma.

\- Ai tempi non c'erano i sistemi informatici che ci sono oggi -- risponde il medico legale. - Non era come adesso.

</div>

*Non era come adesso.*

La pelle del toro. Comunicazione capillare. Binari di larghezza diversa. Uomini obbedienti, cresciuti nelle viscere della dittatura.

Prendono le mostre per il DNA. Lasciano Cartagena e si dirigono a casa, *Valle de la Escombrera 10 Km,* *La Aparecida 4 Km.* Si avviano verso casa, per non riposare. Guida il padre di Soto. Vicino a lui, Maite, la sorella di Zeberio. Dietro, Diego Lazkano e Agirre Sesma. In autostrada, nessuno parla. Il piccolo pino che che dondola dallo specchietto retrovisore emana un odore penetrante; porta scritto, a lettere bianche, «*Arbre Magique*».

Dopo due settimane arrivano i risultati delle analisi. Positivo. Sono loro. Ne erano sicuri.

Giornali e riviste iniziano a uscire dal letargo. Da un giorno all'altro sembra che tutti si preoccupino del caso. Con scalpore e indignazione. I cadaveri presentavano segni inequivocabili di tortura. Sembra proprio che il processo verrà anticipato.

Agirre Sesma non la prende bene: «Non lo fanno per noi, ma per loro», chiarisce a Lazkano. «Non vogliono darci il tempo di preparare il processo». L'obiettivo è che, costi quel che costi, Javier Fontecha, ex prefetto e vecchio conoscente di Agirre Sesma, non si veda coinvolto nel caso.

Vargas segnalava direttamente il tenente colonnello Rodrigo Mesa.

«Ridotti così, devono sparire».

E, ai tempi, Rodrigo Mesa aveva una relazione stretta con Javier Fontecha. Sono imputati alcuni degli uomini che rispondevano agli ordini del tenente colonnello. Sono apparsi nuovi indizi che portano in Portogallo, trafficanti di armi italiani. La faccenda si complica molto, e il tempo non gioca a loro favore.

<br/>

<br/>

<p class="linepull">Lazkano trova la porta dello studio del Rospo aperta, vede una luce accesa alla fine del corridoio pieno di libri, e sente una specie di litania provenire dal fondo del tunnel: il Rospo, non ci sono dubbi. Diego si spaventa pensando che l'avvocato abbia iniziato a parlare da solo. Codici di Giurisprudenza, regolamenti, odore di chiuso sempre più forte e con esso qualcosa di nuovo: un aroma che si aggiunge all'odore di sudore, e che a Diego sembra conosciuto. Con sua grande sorpresa, con il Rospo c'è Cristina, curva su un computer portatile, codici molto usati, fogli e quaderni, i suoi seni generosi dondolano in modo controllato dentro il maglione rosso scollato, alla vista di Diego dal suo privilegiato osservatorio.</p>



\- Lazkano, non ti aspettavo oggi\... Siediti, siediti qui. Stavamo finendo\...

\- Non vorrei disturbare.

\- Tutt'altro, abbiamo quasi finito: vieni a cena con noi? Ci mancano solo alcuni dettagli.

\- Non sapevo che anche Cristina\...

\- Avevo intenzione di prendermi un aiutante, ma siccome lei aveva iniziato a studiare Diritto\... Certo, tu non sai che al secondo anno ha abbandonato suo padre e la sua vocazione?

\- Papà, per favore!

\- Le ho dato la parte dell'avvocato della difesa, stiamo provando il processo passo a passo.

\- E cosi, aiutante\...

\- Chi meglio di me per fare ore straordinarie? Se deve sfruttare qualcuno, che sfrutti sua figlia.

</div>

Come succede a molte ragazze giovani, le occhiaie conferiscono un tocco di tormento alla pelle fresca di Cristina, togliendole l'aspetto eccessivamente giovanile, quasi infantile, tipico di chi nella vita non ha ancora vissuto momenti brutti e bui e ha una personalità non ancora ben definita. Sorride a Lazkano maliziosa, intenzionalmente?, con quegli occhi color rum. Si piega ancora di più, lontano dalla vista del padre ma in modo che i suoi seni e la spilla del golfino siano ancora più evidenti agli occhi di Lazkano. Quel cavallo senza cavaliere. Lo assale un desiderio selvaggio di strapparle la gonna e lanciarsi su di lei. Cosa che un uomo educato non farebbe mai, nonostante il desiderio, nonostante i precipizi.



\- La confessione di Rodrigo Mesa, fatta ai tempi dell'istruttoria, non è firmata. Per quanto riguarda lui, questo è il nostro punto più debole.

\- Non ci sono problemi: il cancelliere ha dato fede pubblica di quanto dichiarato da Vargas. La dichiarazione è coerente e coincide con le altre testimonianze e con quanto detto da Rodrigo Mesa nella sua prima dichiarazione.

</div>

Succede: qualcuno confessa e poi fa marcia indietro. A maggior ragione quando si tratta di persone come Rodrigo Mesa e Vargas.



\- In questo caso non potrà ritrattare così facilmente. Seguente questione, Signora avvocato della difesa?

\- Chiederanno che le registrazioni non vengano ammesse come prova. «Non validità delle registrazioni segrete», come decreta la sentenza della Corte Suprema del 3 marzo 1996.

\- Leggi, per favore.

\- «Questo tribunale decide di invalidare le registrazioni di quattro persone realizzate da una di esse senza il consenso delle altre».

\- Sì, ricordo quella sentenza. Questo non mi sembra un problema: il tribunale rifiutò la registrazione, non tanto perché fosse un attacco all'intimità e al segreto della comunicazione, ma perché\...

\- «\...una conversazione ottenuta in questo modo è inaccettabile all'interno di un processo penale in corso, perché non costituisce una confessione di nessuna delle parti coinvolte non essendo spontanea ma provocata e quindi priva delle garanzie stabilite dai principi costituzionali».

\- Centro! Però nel nostro caso non si tratta di una *confessione provocata*, ma di una registrazione nella quale lo stesso accusato spiega perché ha cambiato idea, e pertanto il giudice dovrà tenerla in considerazione, che lo voglia o no. Riguarda il processo, o meglio un tentativo di snaturare il processo. Quindi è assolutamente pertinente, in quanto è un test di qualità del processo stesso.

\- Ti vedo molto sicuro.

\- Non così sicuro\... Bisogna cercare sentenze che appoggino questa tesi. Ci sono, ma la mia memoria non è più quella di una volta, Cris. Controlla, se possibile per domani.

</div>

Pur non capendo nemmeno la metà, a Diego Lazkano sembra di assistere a una partita a tennis. Veramente divertente. Per un momento quel breve *tie-break* riesce ad allontanare dalla sua mente il cavallo sul seno di Cristina.



\- Bisogna anche considerare la pessima qualità della registrazione. Non è un elemento che giochi precisamente a nostro favore.

</div>

Il Rospo si gonfia sempre di più:



\- Su questo si sbaglia di nuovo, Signora Avvocato della Difesa: allegheranno che la registrazione è falsa, ma se fosse falsa, i falsificatori si sarebbero preoccupati di realizzare una registrazione di buona qualità, non crede? Perché falsificare qualcosa se poi la sostanza della conversazione si capisce a malapena, S*ignore e Signori della Giuria*? Inoltre è piena di commenti casuali che non hanno niente a che vedere con il caso della conversazione registrata. Ipoteticamente è possibile falsificare una registrazione di questo tipo, ma per farlo ci vuole un gruppo di buoni sceneggiatori e di attori ancora migliori\... E se di Vargas qualcosa sappiamo - altrimenti potete consultare nell'emeroteca le interviste che gli hanno fatto -- è che si tratta un tipo senza immaginazione. Obbligheremo lo psicologo, che verrà chiamato il primo giorno per valutare le sue capacità mentali, a fare alcune domande che chiariscano questo punto. Prendi nota: *domande tranello per dimostrare la scarsa immaginazione di Vargas*. Hai scritto? Mi brontola la pancia, mamma mia! Adesso possiamo andare a cena?

\- Ci manca la confessione di Rodrigo Mesa.

</div>

Cristina gioca sui cinque set. *Deuce*. Tutti i suoi servizi entrano.



\- Quando dichiarò, ai tempi dell'istruttoria, ricordava appena cosa aveva fatto la notte fra il 15 e il 16 ottobre. Nel processo, invece, celebratosi cinque anni dopo, raccontò senza dimenticare nessun dettaglio cosa aveva fatto quella stessa notte\... Il nome dei bar dove era stato, l'alibi della famiglia\... Non è sospetto questo improvviso ritorno della memoria?

\- Non credere, figliola: qual è il mio motto?

\- Immergiamoci nella soggettività?

\- Non è sufficiente dirlo, mettiamolo in pratica. Perché la prima volta aveva taciuto? Per proteggere qualcuno, perché nascondeva qualcosa. Se la prima volta era stato colpito dall'amnesia, la seconda aveva mentito. Basandoci su queste due dichiarazioni così diverse, chiederemo la non validità di entrambe e ne esigeremo una terza, vediamo cosa racconta questa volta. Inoltre, che quella notte si sia riunito con gli altri due accusati è confermato almeno da uno di loro\...

\- Pérez Gomera. L'altro agente di guardia, Hernández, invece, dice di non ricordare niente di quella notte.

\- Hernández è l\'omosessuale, quello a cui rendevano la vita impossibile?

\- Proprio lui.

\- I mezzi di comunicazione l'hanno maltrattato troppo. Dobbiamo giocare la carta di Vargas\... Dobbiamo concentrare l'attenzione su di lui: la sua testimonianza è la più dettagliata, quindi quella di maggior peso. Vargas deve essere il nostro principale punto d'appoggio.

\- In ogni caso, è una persona instabile. È stato ricoverato due volte in un ospedale psichiatrico. Cinque settimane la prima volta e due mesi la seconda. L'avvocato della difesa giocherà la carta della sua salute mentale e metterà in dubbio le sue dichiarazioni.

\- Vargas è stato in un ospedale psichiatrico? - interviene Lazkano.

\- La seconda volta in un ospedale militare, per di più. Chissà cosa non gli hanno dato.

\- Nemmeno adesso sta bene. E non solo di testa. Ha la sua età. Dicono che abbia un tumore ai polmoni.

\- Era ricoverato all'ospedale militare quando ha ritrattato: ha dichiarato che non era vero che avevano tenuto Soto e Zeberio nel *Cerro*\...

\- Ma prima aveva detto il contrario\... E inoltre, questa cosa del *Cerro* la può confermare anche Lazkano, no?

</div>

Diego Lazkano manda giù la saliva. Si ricorda di Fabián e Fabián. Della giostra Boger. Di quella finestra. Di come era caduto pateticamente tra le felci. Le risate degli agenti. «È lo stesso, la lasciamo con la b». Assente con la testa e sostiene lo sguardo di Cristina più di quanto sia prudente farlo.

Ma Agirre Sesma non si rende conto di quello sguardo colmo di desiderio.



\- Sì, lasciami vedere: attribuisce «quelle dichiarazioni fatte al giudice istruttore, al sentimento di abbandono e di solitudine dovuti al mio arresto e alla manipolazione che ne fece lo stesso giudice»\... Ma continuate a non darmi retta, *immergiamoci nella soggettività*: perché si sentiva solo e *abbandonato*? Perché lui aveva fatto la sua parte e il suo superiore Rodrigo Mesa no, ecco perché Vargas si sentiva solo e abbandonato! Perché l'avevano tradito. Se non avesse avuto niente da nascondere, se non avesse fatto niente, o se quello che fece l'avesse fatto da solo, non si sarebbe sentito "abbandonato" in nessun modo\... Non vi pare?

\- Mi sembra che ci sia dell'altro. Bisogna vedere che gliene pare al giudice.

\- Tu che ne pensi, Lazkano?

\- Pensavo al tenente colonnello Rodrigo Mesa\... Lui afferma di non esserci mai stato, ma qui dice che la prima volta che lo portarono al palazzo del *Cerro*, si muoveva come se conoscesse bene il posto: senza che nessuno gliele indicasse, aveva trovato subito le stanze che venivano nominate nell'istruttoria e il montacarichi, la cucina a gas\... Trovò tutto in un attimo.

\- Hai ragione Lazkano: il suo istinto, quel bisogno di dimostrare autocontrollo, così militare d'altra parte, lo tradirono\... Un bel paradosso, vero? Se ne sarebbe accorto anche un bambino che non era la prima volta che si trovava al *Cerro*.

\- Lui disse che era perché era un esperto in strutture abitative. Aveva trovato quelle stanze per pura logica.

\- Non provò nemmeno ad essere credibile. Segno che era coinvolto\...

\- Si sta facendo tardi. La telefonata alla *Cadena Ser* di Cartagena la lasciamo per domani?

</div>

Adesso era il Rospo a non mollare:



\- Su, finiamo: rinfrescami la memoria, di cosa si tratta?

\- Fu il 20 gennaio del 1984.

\- Quindi quattro mesi dopo.

\- Sì.

\- Non è molto probabile che abbiano tenuto Soto e Zeberio sotto tortura al *Cerro* per quattro mesi.

\- No, non è logico. Sarebbe troppo rischioso, troppo lungo. Inoltre qui non siamo in Argentina, questi imbecilli non erano preparati per torturare durante mesi la gente\... Non avevano l'infrastruttura adatta.

</div>

*Qui non siamo in Argentina. Qui non siamo in Cile*. Di nuovo le voci di Soto e di Zeberio: *pazzo, fratello.*



*-* Scusa, Lazkano\... Non volevo sottovalutare il tuo periodo di detenzione\...

</div>

Cristina allontana lo sguardo dal plico di documenti: adesso è lei a stupirsi. Lazkano sta forse guadagnando punti?



\- Non preoccuparti per me.

\- Continua, Cristina.

\- Ma, d'altra parte, non è logico che dopo essersi presi tanta briga di nascondere i cadaveri, passati solo quattro mesi rivendichino l'assassinato e diano indicazioni su dove si trovano i corpi, non vi sembra?

\- Inoltre, c'è anche la telefonata al quotidiano *Egin* del 25 ottobre.

\- Una chiamata a nome del *Batallón Vasco Español* dicendo che i cadaveri si trovavano sulla strada per Oursbelille, vicino a Tarbes. Cosa rivelatasi poi falsa.

\- Una cortina di fumo.

\- Un getto di fumo molto controllato, in ogni caso. Troppo controllato. Chi fece quella rivendicazione sapeva dove erano sepolti i corpi. Guarda la cartina. Tarbes è al nord-est di Angelu e i cadaveri sono apparsi al sud-ovest, né a nord né ad est, ma in direzione contraria.

\- Vuoi dire che si tratta di un depistaggio *troppo calcolato*?

\- Sì, e anche un'altra cosa: non tutti quelli che presero parte a quel massacro si sederanno sul banco degli imputati.

\- Per esempio il Prefetto Fontecha.

\- E da lì in su.

\- Questo lo sapevamo fin dall'inizio.

\- Fontecha è imputato\...

\- Ma non per gli omicidi.

\- *On verra*\... Questo ti fa arrabbiare, Lazkano?

</div>

Cosa vuole che gli dica? La risposta sarebbe sì, ma la verità è troppo dolorosa per affrontarla. Il Rospo gli aveva detto chiaramente fin dal primo giorno che non esiste *giustizia*. Su questo erano d'accordo. Ma avevamo bisogno di alcune parole per capirci, no? Cristina si rende conto del disagio di Diego; riprende il filo del discorso precedente, forse impietosita, chissà.



\- Continuo a non capire il motivo della rivendicazione\... Svelare il segreto fu una questione di spavalderia collettiva? O fu la decisione autonoma di qualcuno, senza consultare i suoi superiori? Cosa ne pensate?

\- Credi che la telefonata da Cartagena del gennaio dell''84 l'abbia fatta qualcuno per conto suo? In un momento di euforia? Senza dire niente agli altri?

\- Penso a Hernández\...

\- Perché è omosessuale? Hai troppi pregiudizi, papà.

\- Forse si è trattato di una vendetta personale, la denuncia interessata di qualcuno che voleva muovere le acque, far arrestare qualche suo superiore e salire nella gerarchia\...

\- Tu credi?

\- Non lo sapremo mai: ma non tutti i cani sono fedeli e obbedienti.

\- Forse hai ragione: è possibile che uno della *Guardia Civil* di Cartagena che aveva collaborato si attribuisse il sequestro e gli assassinii, solo per dimostrare che i GAL erano ancora forti e in attività\... In ogni caso, l'obiettivo di quella telefonata è un chiaro segnale di mancanza di coordinazione.

</div>

<br/>

<br/>

<p class="linepull">Tra i rovi, sulla terra battuta di colore rossiccio, si intravedono i resti di quella che un tempo fu una linea bianca. Si unisce a un'altra riga bianca, formando un angolo di novanta gradi. La rete centrale e i due paletti di metallo che la sostenevano non ci sono più, ma è facile intravedere quello che un tempo è stato un campo da tennis. Più difficile invece capire dove fosse l'entrata del campo, perché è coperto dai rovi a tutti e quattro i lati.</p>



\- Sì, il posto è questo.

</div>

Il Rospo gli mette una mano sulla spalla, paternamente.



\- Vuoi continuare?

</div>

Lazkano fa cenno di sì con la testa, anche se quel *flashback* l'ha scosso più di quanto pensasse.

Conosce il posto. Il *Cerro*. Non l'avevano lasciato libero senza prima avergli fatto sentire le urla di Soto e di Zeberio:

«Riconosci le urla dei tuoi amici?».

Lui l'avevano lasciato libero, dopo l'umiliazione di quel falso suicidio, dopo aver confessato, e la libertà aveva iniziato a risultargli insopportabile.



\- Anche l'odore\... non è cambiato.

</div>

In seguito a quegli avvenimenti se n'era andato. I suoi genitori gli avevano dato dei soldi per andarsene inizialmente a Parigi e poi a Lille. Prima era passato da via Moulinaou. Aveva salutato gli amici di Angelu e aveva confermato loro i sospetti sulla scomparsa di Soto e di Zeberio. Il fatto che non avesse partecipato alle mobilitazioni, alle manifestazioni e alle azioni di protesta aveva sollevato dei sospetti all'interno dell'organizzazione, ma Lazkano ormai aveva visto abbastanza e avrebbe seguito la sua strada fuori da qualsiasi organizzazione. «Non contate su di me». L'avevano chiamato vigliacco e traditore. Proprio come portava scritto sulla schiena. *Chibato*.

Amava ancora Ana, ma dopo essere sparito nel modo in cui era sparito, non aveva più avuto il coraggio di chiamarla. Tuttavia, si ricordava di lei tutti i giorni. E ogni giorno la ricordava in modo diverso, credendo che ricordarla ogni giorno in modo diverso fosse l'unica possibilità di mantenere un legame con lei.

Aveva vissuto a Lille tre anni. Al mattino andava all'università e la sera lavorava come cameriere. Aveva iniziato a uscire con una ragazza, in modo quasi serio, ma aveva smesso di frequentarla quando lei gli aveva parlato della sua intenzione di tornare in Irlanda -- era di Donegal -. Non voleva saperne niente di Paesi che avessero qualcosa a che fare con conflitti armati. Poi erano venute le lezioni di russo: quella ragazza di Kursk, Lena. Un amore possibile. L'abbandono di Lena. Si era portata via con sé una parte del suo passato, in cambio gli aveva lasciato la capacità di difendersi in russo. Diego ne venne fuori guadagnandoci. Ogni tanto lavorava per ditte di *import-export* tra Mosca e Kiev che avevano sede in Francia.

L'elenco di cose che gli creavano un nodo alla gola che non riusciva a sciogliere in quegli anni non si allungò molto: Faulkner, The Doors, Victor Jara. Alcuni buoni propositi: non uccidere formiche, non prendere mai la patente. Un'identità: un rammendo fatto con la gente che aveva conosciuto. Una vocazione nascosta: quella dello scrittore, che avrebbe mantenuto viva la fiamma del ricordo di Soto.

«Sei morto al mio posto, vivrai attraverso di me».



\- Quindi ti tennero qui -- sospira il Rospo. - E anche Soto e Zeberio. Devi testimoniare.

\- Lo farò.

\- Non sarà uno scherzo. Giocheranno pesante. Senza pietà. Tireranno fuori tutti i tuoi panni sporchi. Ti sezioneranno dalla testa ai piedi. Tu e chi ti sta attorno.

\- Non mi importa. Non ho niente da nascondere.

\- Ti considereranno un opportunista, un pazzo, o chissà che altro. Perché non l'hai denunciato più di vent'anni fa, questo sarà uno dei loro argomenti\... Come credi che dovremmo spiegarlo?

\- Hanno trovato Soto e Zeberio sepolti in calce viva\... Diciamo che io non volevo fare la stessa fine. Non ti sembra un argomento abbastanza solido?

</div>

Lazkano non può toglierselo dalla testa. Uno: Soto e Zeberio avevano formato un gruppo perché lui non sapeva guidare. Due: anche se sotto tortura -- questo non consola Lazkano -- era stato lui a denunciarli. Doveva esserci lui al posto di Soto. Forse veniva da lì la sua ossessione per preoccuparsi di Soto più che di Zeberio, o forse perché si sentiva più simile a lui.

<br/>

<br/>

<p class="linepull">Il Giudice ha ascoltato le parti. Hanno consegnato tutta la documentazione. Hanno salutato i procuratori. Lazkano e il Rospo restano soli: troppe emozioni in così poco tempo.</p>



\- Ti sei reso conto dell'odore che aveva il giudice?

\- Dell'odore?

\- Sì, che odore diresti che è?

\- È un'altra prova del tuo *immergersi nella soggettività*?

\- Dimmi: che odore hai notato in lui? Da tempo mi sono accorto che quel giudice ha un odore molto particolare.

\- Non so, di profumo\...

\- Di profumo! Certo. Come dire che un colore è colorato! Te lo dico io: *silvae odorem leges sapiunt*\... Ha odore di bosco\...

\- Odore di bosco?

\- Sì! Di quercia giovane, di fogliame, di aneto e di muschio. Non è profumo di fiori, no, è odore di bosco.

\- Non me ne sono accorto.

\- Sai cosa significa questo? Che benché l'obiettivo della Legge sia evitare la legge della giungla, la Legge stessa è una foresta: *Legis silva*\... Stiamo entrando in un fitto bosco, in uno stretto groviglio di rovi. Questo non è un *hortus conclusus*\...

\- Odio questi tuoi latinismi, Luis -- ultimamente Diego Lazkano lo chiama per nome, ormai lui e il Rospo hanno una relazione stretta.

\- Non hai letto il vecchio Orazio, vero? E ti consideri uno scrittore? *Hortus conclusus*, amico\... Giardino chiuso\... *Aranearum telis fas est leges comparare\...* La legge è simile a una ragnatela: cattura solo gli insetti piccoli.

</div>

Ancora una volta Lazkano non sa se parla seriamente o se lo sta prendendo in giro.

Il giudice profumava di bosco e loro, vent'anni fa, si erano stampati in testa le foreste del Salvador. C'era un legame fra una cosa e l'altra? Significava qualcosa?

<br/>

<br/>

<p class="linepull">Di nuovo nello studio. L'ultima prova prima del grande giorno.</p>



\- La faccenda delle torture non l'ammetteranno tanto facilmente\...

\- Perché no?

\- Cris ha ragione: non dimenticare chi sono i giudici; sarebbe troppo per loro. Gli spari nel cranio, quelli non possono far finta di non vederli. Ma le torture, invece\...

\- Ma\... se i corpi sono apparsi pieni di bende!

\- Conosco più di un avvocato difensore, Lazkano, abbastanza cinico da utilizzare quelle bende come prova dell'aspetto umanitario della Polizia. Tu non sai bene chi abbiamo di fronte. Chiameranno molti testimoni, porteranno esperti dall'estero\...

\- E il nastro isolante che gli chiudeva la bocca, anche quello era per ragioni umanitarie?

\- Possiamo basarci su questo, ma davanti a questa gente non è abbastanza per provare le torture. Forse potremmo difendere la sofferenza psicologica che suppone rimanere sequestrati per tanti giorni, ancora non sappiamo quanti, senza sapere quale sarà il proprio destino\...

\- Ma diranno che questo è incluso nella detenzione illegale, nel sequestro. *Ne bis in idem.*

*-* Scusa il latinismo, Diego\... ma Cris ha ragione.

*-* E le unghie strappate?

\- Dobbiamo aspettare una relazione più dettagliata, non sarebbe la prima volta che dicono che le unghie si sono staccate dalle dita *spontaneamente*. Per effetto della calce, della terra\... Visto il modo in cui sono stati sepolti\... si afferreranno a questo.

\- Spontaneamente? Per favore!

\- Controlla i nervi, Lazkano. Chiederemo una condanna anche per le torture, ma dobbiamo concentrare i nostri sforzi sugli assassinati, dobbiamo fare forza sulla crudeltà, sottolineeremo che Zeberio ricevette due spari. Chiederemo la pena per omicidio più alta prevista dal Codice Penale. Non credo invece che otterremo la condanna per banda armata.

\- Nemmeno quella? Ma allora i GAL non sono esistiti! - sbotta Lazkano.

\- Si muoveranno zigzagando per indebolire le nostre argomentazioni. Mi gioco il collo che alla fine si inventeranno qualcosa tipo *in dubio pro reo*, o qualche storiella del genere. In ogni caso, la condanna più lunga che possono scontare è di trent'anni e molti di loro la sconteranno in carceri militari. Poi bisognerà vedere, in base alla sala del tribunale che ci tocca, se il *corvo* togato gli concede la semilibertà o no\... Nei tribunali ci sono ancora molti dinosauri precostituzionali, Lazkano\... Non voglio crearti false illusioni: se ci tieni particolarmente a vedere come queste gente marcisce in carcere, ti conviene dimenticartene quanto prima.

\- Pensi che li grazieranno?

\- Non subito, probabilmente. Ormai hanno imparato quanto conta il *tempo*, non sono stupidi. Sanno bene che non possono utilizzare un *adagio prestissimo*. Ma un *ad libitum* lento, quando le cose si saranno un po' calmate e i giornalisti guarderanno da un'altra parte\... Sì, potrebbe succedere anche questo, purtroppo. Ma non hanno bisogno della grazia; è sufficiente falsificare un certificato medico, non sai come sono inclini, questi rudi militari, ad avere problemi di cuore quando esagerano nelle loro funzioni! A queste gente devono molti favori, Lazkano, e pagheranno bene il loro silenzio appena le luci dei riflettori si sposteranno da loro. Sono stati educati alla disciplina militare, hanno un rigido codice d'onore. Difficilmente diranno più di quello che hanno già detto.

\- E i politici?

\- I politici sono più sfuggenti, se riusciamo a sciogliere la lingua a uno dei superiori di Fontecha, ci possiamo considerare soddisfatti.

\- Pensavo avessi ambizioni più grandi.

\- L'ambizione è una malattia dei giovani, la mia si è rimpicciolita mentre mi si ingrossava la prostata. Succederà anche a te. Allora ti ricorderai del defunto Agirre Sesma, quando i giovani attorno a te inizieranno a rimproverarti la tua mancanza d'ambizione. La vita è un breve sospiro\... Una catena di sospiri che finisce con l'ultimo, nient'altro, Lazkano.

\- Me ne sono reso conto. Non sono più così giovane.

</div>

È ora di mangiare qualcosa. *Adela Retoucherie. Riparazioni*. Poi la strada. La luce e l'aria.

<br/>

<br/>

<p class="linepull">I giudici, l'avvocato della difesa, la pubblica accusa, i segretari, i testimoni, i traduttori. Prima dell'inizio del processo, si ritrovano tutti nello stesso bar vicino alla sede della *Audiencia Nacional*. Anche alcuni degli accusati, coscienti della possibilità di passare la notte successiva in carcere, sono in quel locale fin dalle prime ore del mattino: sono riconoscibili per l'evidente poca abitudine a indossare abiti eleganti. Oltre che dalle persone che lavorano in tribunale, il locale è frequentato da molta gente che non ha niente a che vedere con i processi. Molti normali cittadini di Madrid, che probabilmente si sentono fortunati in quella caffetteria, tra gente in giacca e cravatta, perché sanno che non saranno loro ad essere processati: «Io non sono uno di loro, io sono *libero*», penserà qualcuno. Farà colazione con la sensazione di non dover niente a nessuno, sapendo che tutti gli altri sono lì per assistere a un processo, ma lui no. Identificano il non dover andare a un processo con la felicità, ognuno inganna se stesso come può.</p>

Ad Agirre Sesma l'atmosfera di quel bar che conosce da tempo è sempre sembrata un utopico *fair play*. Lì non erano tutti uguali, ma sembravano esserlo. Ognuno paga il suo caffè. Il gioco non è ancora iniziato.

Javier Fontecha e Rodrigo Mesa non ci sono, ovviamente. Vogliono evitare i mezzi di comunicazione a tutti i costi. Forse entreranno da una porta del retro, come l'ambulanza che porterà Vargas, anche se anche a quell'entrata ci sono molti giornalisti. Agirre Sesma trova tutto molto cambiato; non viene da tempo e non conosce quasi nessuno degli uomini in giacca e cravatta, anche se i giudici sono riconoscibili per la scorta. Riconosce un avvocato, un po' più giovane di lui, che negli anni '80 era sempre negli stessi luoghi dove si trovava Fontecha quando aveva occasione di incontrare quest'ultimo. Lui, invece, non riconosce Agirre Sesma, o fa finta di non conoscerlo. Agirre Sesma ha accanto sua figlia; tiene tutta la documentazione in un grosso fascicolo, e la strategia per la giornata in una cartelletta di pelle.



\- Nervoso, papà?

\- Lazkano dovrebbe già essere qui.

</div>

Cristina appoggia il computer portatile su un tavolo e prende il cellulare per fare un altro tentativo.



\- Non risponde.

\- È strano -- sentenzia Agirre Sesma -. Oggi deve dichiarare come testimone. Raccontare che lo tennero prigioniero nel *Cerro*. Che sentì le urla dei suoi amici. Questo può raccontarlo solo lui. È molto strano.

</div>

Sono le undici passate e non possono aspettare ancora a lungo. In questo momento Cristina e suo padre condividono la stessa preoccupazione. Poco tempo dopo, quando sapranno della diserzione di Diego Lazkano, alla preoccupazione si sostituirà una profonda delusione.

A Cristina si è rotto qualcosa dentro, qualcosa che non sapeva di avere. All'avvocato Agirre Sesma si è rotto qualcosa dentro che sì sapeva di avere, e che era già abbastanza rotto. La sorpresa è comunque sgradevole, in ogni caso; rendersi conto, alla sua età, che qualcosa che era già a pezzi prima può andare ancora più in frantumi.



\- Perché non è venuto? È stato lui a mettere in moto tutto questo -- balbetta Agirre Sesma.

\- Avrà avuto paura, avrà i suoi motivi -- dice Cristina, non molto convinta.

\- Non possiamo aspettare ancora -- afferma deciso l'avvocato, con il fischio asmatico più sibilante che mai.

</div>

Pagano i caffè e si avviano verso l'entrata del tribunale. Cristina afferra il dito indice del padre e si inoltrano nel bosco, soli, senza che nessuno li accompagni.

\newpage
<div class="breakpage"></div>

#Il bandolo della matassa { .hidden }

<p class="aligncenter">**IL BANDOLO DELLA MATASSA**</p>

<br/>

<br/>

<p class="linepull">Pedro Vargas non indossa pantaloncini da tennis. Rodrigo Mesa sì, bianchi candidi, come le scarpe.</p>



\- *Va!*

*</div>*

Quando la pallina colpisce per l'ennesima volta il bordo della rete e resta nella metà campo del suo capo, Vargas pensa per la seconda volta che forse stamattina non avrebbe dovuto sollevare la rete che stava cadendo, anche se l'ha fatto con le migliori intenzioni: Rodrigo Mesa sta sbagliando molti servizi che finiscono contro il nastro.



\- Secondo!

</div>

Tap-tap. Un rimpallo, un secondo rimpallo e la pallina va verso l'alto: nel cielo azzurro brilla un giallo pallido. Vargas avanza un po' dal fondo del campo. La seconda volta il sevizio del capo ha meno forza e lui risponde facilmente, quasi a fondo campo, molto vicino alla linea laterale. A Vargas ogni tanto piace far correre un po' il suo superiore, anche se sa che alla fine deve sempre lasciarlo vincere, e siccome al capo piace particolarmente vedere che lui si arrabbia, ogni tanto fa anche finta di arrabbiarsi molto, come ha visto fare in televisione allo scontroso John McEnroe, anche se a Vargas piace molto di più Ivan Lendl. Lendl è ceco e a lui piace la gente slava. È freddo, ha molto autocontrollo, non perde i nervi. A lui piacciono le persone che non perdono i nervi. Siccome in questo set ha già vinto un paio di giochi, Vargas vuole che la pallina finisca fuori ma questa, chiamata a fallire, miracolosamente colpisce in pieno la linea di fondo. Il capo, colto di sorpresa, risponde bene ma con il braccio troppo vicino al corpo e la pallina finisce fuori.



\- *Taglio vincente!* *-* dice ridendo Rodrigo Mesa, ripetendo la battuta di uno spot pubblicitario dei rasoi da barba BIC.

*- Il suo taglio è perfetto! -* replica Vargas, la risposta che il suo capo si aspetta, e si accarezza la barba della guancia. Il giudice di sedia della pubblicità fa riferimento alla barba di McEnroe, che è l'oggetto del suo commento:

</div>

«*Mister Mc Enroe, il suo taglio è perfetto!*»

«*Certamente, mi rado con BIC.*»

«*Con quello può fare la barba a tutti!*»

«*Taglio vincente!*»



\- Basta per oggi?

</div>

Vargas si stupisce, al capo non piace lasciare le cose a metà.



\- Vieni, vieni un attimo.

</div>

Rodrigo Mesa si asciuga con una salvietta l'ampia fronte e la testa che ha iniziato a diventare calva. Poi offre l'asciugamano a Vargas e questo lo mette all'erta, perché è già il secondo gesto insolito che il suo superiore compie in una partita di tennis. L'odore del sudore del suo capo lo ripugna, ma cerca di asciugarsi con naturalezza le perle della fronte con l'asciugamano umido di Rodrigo Mesa.



\- Ecco, Vargas. Ci stanno trattando come burattini da circo, non possiamo andare avanti così. Non ti pare?

\- No, capo.

\- Ho sentito che eri amico di Alfredo Trota.

\- Abbiamo fatto il servizio militare assieme.

\- Non possiamo continuare così, abbiamo le mani legate, mentre loro si muovono come vogliono. E, come se questo fosse poco, contano anche sulla protezione che trovano dall'altra parte della frontiera. Cosa siamo noi, spaventapasseri? Questa situazione deve finire una volta per tutte.

</div>

Vargas rimane in silenzio.



\- Ho ricevuto istruzioni, dall'alto. Ci hanno dato il via libera. Garanzie. *Garanzie*, Vargas. Ti rendi conto di cosa significa questo?

</div>

Vargas fa cenno di sì con il capo, anche se non si rende conto del tutto di cosa significhi.



\- All'ultimo funerale è venuto il Ministro. Sai che quelli del suo partito vanno in giro armati? Non lo sa nessuno, ma è così. Non si fidano nemmeno della scorta! L'ho visto all'aeroporto di Hondarribia. Le armi le tiene in cabina il pilota dell'aereo, come prevede la legge. Li ho visti riprendere ciascuno la propria arma prima di scendere sulla pista. Non sono stupidi, questi socialisti!

</div>

Vargas pensa: «I matrimoni portano nuovi matrimoni e i funerali nuovi funerali». Cose che si pensano ma non si dicono.

Rodrigo Mesa tiene una pallina da tennis in mano e la sostiene come chi si tocca dicendo «io sì che ho le palle»; poi schiaccia da sotto, fino a deformarla, la sfera di gomma vuota.



\- Non tutti saranno al corrente. Ma per quanto riguarda te: ti voglio nel gruppo. Meglio un uomo oggi che una gallina domani.

</div>

«Meglio un uomo oggi che una gallina domani»? Vargas pensa che né il tennis né i proverbi sono il forte del suo capo. Non ha il tempo di pensare che tutti i mali dipendono da una scarsa padronanza del linguaggio.



\- Se non lo vedi chiaro, questa partita a tennis non l'abbiamo mai giocata. E se sei sicuro, nemmeno\... Capisci?

\- Sì, capo.

\- Allora posso contare su di te?

</div>

Senza mollare la pallina, Rodrigo Mesa apre le mani come chi sta offrendo qualcosa, ma in realtà non sta offrendo nulla, sta chiedendo qualcosa, con lo sguardo inchiodato agli occhi di Vargas.



\- Trota si merita questo e altro.

</div>

«Ricatto sentimentale», pensa adesso Vargas. Tiene con le due mani l'asciugamano bianco del suo capo: il patto, che invece che di sangue è di sudore, è stato stretto; glielo restituisce, inclinando un po' il collo, gesto che Rodrigo Mesa interpreta come un segno di assenso. A Pedro Vargas c'è qualcosa che brucia sul petto: porta al collo una catenina con una medaglietta della Madonna di Vera Cruz, si è dimenticato di togliersela prima della partita e sa che poi gli si arrosserà il collo.



\- Bisognerà cambiare le porte, mettere delle serrature. Avremo bisogno di sedie e di strumenti, Vargas. Nastro isolante, qualche metro di corda.

\- Quanti?

\- Parecchi -- dice Rodrigo Mesa.

</div>

«In alto i bicchieri e brindiamo alle misure esatte e precise!» pensa Vargas, ma la sua risposta è umile e servile:



\- Me ne occupo io.

</div>

Poco dopo arriva Virginia con le bambine e prende sottobraccio Rodrigo Mesa. «Interrompiamo qualcosa?». Rodrigo Mesa le risponde di no e accarezza Sofia e Teresa, le sue adorate figlie, ciò che più ama al mondo. Più tardi verrà anche la moglie di Vargas, con il loro unico figlio, un po' più grande di Sofia e di Teresa e che, oltre ad avere lo stesso nome del padre, sembra destinato, a quanto pare, a diventare con il passare del tempo un suo clone. Per fortuna la moglie del capo è molto brava in cucina, mangeranno bene, sono soliti fare un pic-nic dopo la partita a tennis, e i bambini giocano a nascondino nel palazzetto abbandonato, alla guerra o a indiani e cow-boy.

Innocenti giochi da bambini, giocare a far finta di cucinare o di avere un negozio.



\- Il Signore cosa desidera?

\- Vorrei del latte.

\- Che tipo di latte?

\- Latte di farfalla.

\- Non ce l'ho, Signore.

\- Invece io sì ce l'ho il latte di farfalla.

</div>

E poi altri giochi: a nascondino, alla guerra, a indiani e cow-boy, a cacciare fantasmi.

Dopo aver corso, litigato, riso, essersi arrabbiate e aver fatto un'altra corsa, le piccole figlie di Rodrigo Mesa utilizzeranno l'asciugamano che era rimasto attaccato alla rete del campo da tennis per legarlo a un bastone e farne una bandiera bianca da sventolare per comunicare che si arrendono.

Poco dopo anche il giorno si arrenderà. Raggi di un sole arancione sulla polvere rossa del campo da tennis. Vargas raccoglierà tutte le cose e penserà che prima della prossima partita bisogna ripassare le linee del campo con la calce.

<br/>

<br/>

<p class="linepull"> </p>

\- Può andar bene?

</div>

Il palazzetto è abbandonato, ma può andar bene. È abbastanza grande. Abbastanza isolato. Non ci sono molte case attorno, è protetto e il perimetro è recintato. L'illuminazione e i lampioni - e di questo bisogna ringraziare il Comune - sono scarsi. In questa zona, in palazzine abbastanza isolate una dall'altra, vivono soprattutto giovani famiglie che non possono permettersi una casa in centro. Edifici di tre o quattro piani, ben costruiti e in una zona efficientemente urbanizzata, distribuiti in gruppi disseminati qua e là, per ora è inimmaginabile l'esplosione immobiliare degli anni \'90. Circondato da un vecchio giardino e da un campo da tennis pieno di pozzanghere, questo palazzetto ha parecchie stanze, per lo meno sette o otto, così a prima vista. Forse qualcuna in più. E sicuramente ci saranno anche delle cantine. Ci sono scarafaggi sulle scale, piccioni che per il freddo del mattino sembrano non avere il collo, che tubano sulle grondaie, pareti dalla pittura scrostata, ovunque uno smalto che sembra guscio d'uovo sgretolato. E polvere, e ragnatele.



\- Cosa c'è in garage?

\- Per ora praticamente niente. A volte i ragazzi lasciano lì le moto.

</div>

Davanti alla porta, scosta con la mano la pesante tela cerata che fa da tenda: candele per motore bruciate, in una scatola di legno. Una canna dell'acqua verde, sicuramente bucata, odore di olio e di benzina, una canoa attaccata a un radiofaro rosso di plastica, un calendario dell'anno prima, 1982, quello dei Mondiali di calcio. Un sidecar Sanglas, una vecchia Lambretta, un fusto di benzina rovesciato all'ingiù, un tubetto di vaselina spremuto fino all'ultima goccia dagli artigli di un avvoltoio.



\- A volte portano anche i cani.

\- I cani?

\- Sì, per allenarli.

\- D'ora in poi, che non ce li portino più. Per un periodo sono finiti i cani, le moto e le partite di tennis. È chiaro?

</div>

Fontecha è troppo giovane per essere già Prefetto e lo sa. Per questo parla con tanta volgare tracotanza. Per questo e perché considera l'essere diventato Prefetto un favore a cambio del quale in futuro riceverà cariche più importanti. Come se questo modo di parlare lo facesse diventare più vecchio, o più alto di venti centimetri, o lo avvicinasse allo sguardo del Diavolo. Fallisce in tutti tre gli obiettivi.



\- Lo dirò ai ragazzi, non si preoccupi; ultimamente ci veniamo solo io e Vargas.

</div>

Sono in mezzo al campo, davanti alla rete. Le righe di calce sulla terra battuta si stanno cancellando e la rete non è tesa, è molto più bassa al centro che ai lati. Passano alle stanze. C'è odore di umidità, come se avesse leggermente piovuto sulla moquette. A volte succede: l'umidità esterna appare all'interno e crea macchie rossastre sulle pareti. C'è qualche infiltrazione d'acqua, ma per il resto l'edificio non è messo male. Non ci si potrebbe vivere, quello no. Sotto i loro passi il pavimento emette dei gemiti, sughero ondulato. Questa sì, questa no, questa sì, questa no. «Questa, questa e quella». Tutte e tre senza finestre.



\- Sulla porta di queste tre stanze voglio un segno rosso.

</div>

In quella che era stata una cucina, Fontecha apre un rubinetto. A differenza che dal tetto, da lì non scende nemmeno una goccia.



\- È chiuso l'interruttore generale, ma le tubature funzionano. Se vuole, possiamo aprire l'acqua.

\- Oggi stesso, se è possibile, Rodrigo.

\- Lasci fare a me, parlerò con Vargas.

\- Ci si può fidare di questo Vargas?

</div>

«Come di un buon cristiano, il nostro signor Pedro», pensa Rodrigo Mesa. Ma dice un'altra cosa:



\- Di assoluta fiducia.

\- Dobbiamo scegliere gli uomini giusti, Rodrigo, è un tema delicato.

\- Capisco, Fontecha. Prenda, ho fatto una copia delle chiavi anche per Lei.

</div>

<br/>

<br/>

<p class="linepull">Rodrigo Mesa porta Sofia e Teresa al bacino artificiale d'acqua, a pescare.</p>



\- Qua sotto prima c'era un paese.

\- Ah, sì?

\- Dove vivono adesso quelli che prima vivevano lì?

\- Hanno lasciato le loro case e sono andati a vivere in un altro posto.

\- E le loro cose?

\- Si sono portati via anche le loro cose.

\- Tutto tutto?

\- Tutto, tutto.

\- E i cani?

\- Anche quelli.

\- E i gatti?

\- Anche quelli.

</div>

Le due bambine rimangono pensierose, guardano con attenzione l'acqua, come se lì sotto si dovesse scorgere qualcosa. Probabilmente a loro non viene in mente nient'altro da portarsi via in caso di dover lasciare un paese che verrà sommerso dalle acque.



\- Non si vede niente.

\- È successo molti anni fa.

</div>

Ha comprato degli ami nuovi, neri e gialli, a righe, come le api. Le bambine hanno dei pigiami simili. La collezione di ami di Rodrigo Mesa è impressionante. Le sue figlie passerebbero ore a guardarli: il padre li tiene perfettamente ordinati in una scatola, come il pittore i colori sulla tavolozza. Gli toglie la polvere con un pennellino. A volte li costruisce lui stesso, aggiungendo fili e piume colorate a quelli che compra in negozio. «Sembrano orecchini», aveva detto una volta Teresa. E non si sbagliava: una volta aveva preparato un amo con un orecchino che sua moglie non portava più. Ai pesci piace tutto quello che brilla.



\- Attenzione a non farvi male, sono molto appuntiti.

\- Non ci metti il verme, papà?

\- No, si può pescare anche senza vermi.

</div>

Le figlie non sono molto convinte. «Se non si mette niente sull'amo, i pesci abboccheranno? Impossibile!». Hanno visto troppi cartoni animati, fanno fatica a credere che si possa ingannare un pesce vero con un pesciolino di plastica, e ancora meno credono che sia possibile ingannarli con un pezzo di metallo colorato che non assomiglia per niente a un pesce. Ridono, ridono meravigliate e gridano «wau!», quando vedono il padre flettere all'indietro la canna e lanciare lontano l'amo.



\- Dov'è? Il filo non si vede\...

\- Esistono anche cose che non si vedono -- risponde loro il padre.

</div>

Ma adesso Sofia e Teresa hanno qualcos'altro in mente. Saltano e ballano, tenendosi per mano.



\- Accendiamo la radio della macchina, papà?

</div>

Le figlie non hanno alcuna speranza che il padre peschi qualcosa. E Rodrigo Mesa non ha la forza di dire no alle figlie. Aprono le portiere della R-18 e si sintonizzano su una trasmissione musicale.



\- Eccolo: ha abboccato!

</div>

A Sofia e Teresa capita poche volte di vedere il padre così contento. Ed è un motivo sufficiente per smettere di fare quello che stanno facendo. Lo aiutano a riavvolgere la lenza con il mulinello, anche se lui si è accorto subito che la trota che ha pescato non pesa molto, è troppo piccola. Sfila l'amo dalla bocca del povero pesce che muove la coda, tra le urla di emozione e di paura delle bambine. Conviene che vedano fin da piccole dei pesci fuori dal loro piatto, così la pensa Rodrigo Mesa, anche se la moglie non è molto d'accordo che pulisca il pesce togliendogli le viscere davanti alle bambine. È più grande di quanto aveva calcolato, ma non crede raggiunga la misura minima consentita per la pesca. Colloca la trota accanto alla matita che usa per calcolare la lunghezza delle sue prede.



\- Per poco, ma no - dice.

</div>

La ributta in acqua.



\- Perché l'hai liberata?

\- È proibito catturare pesci così piccoli. Bisogna lasciarli crescere. Altrimenti ti danno una multa.

\- Una multa? Anche *a te*?

</div>

Rodrigo Mesa sorride. «Chi controlla il controllore?», la domanda rimbomba nelle cavità del suo cranio.



\- Anche a me, tesoro -- risponde.

</div>

Quando arriva a casa, Virginia gli dice che ha chiamato Javier Fontecha. Lui lo richiama per confermargli che la faccenda del Portogallo è in marcia. Tutto procede come previsto. Come avevano pensato. Dopo poco riceve la chiamata che aspettava. Adesso risponde lui. Risponde sempre lui, quando è in casa. Gli comunicano l'ora dell'appuntamento, in un pessimo spagnolo.



\- Neanche per sogno: in Portogallo, no. Meglio in Galizia.

</div>

Sente che dall'altra parte discutono.



\- D'accordo, scriva.

</div>

Annota il luogo a matita, in un angolo di un vecchio giornale: *Un pezzo del satellite sovietico Cosmos 1402 potrebbe cadere oggi contro la Terra.* Il quotidiano avrà una settimana, «pare che non ci sia caduto addosso», pensa. Fa troppa pressione con la matita e ne rompe la punta, allora chiede a una delle figlie di fargliela di nuovo. Lei accetta con piacere l'incarico. Dopo cinque minuti restituisce al padre la matita affilata ma assai più corta.

Dovrà ricordarsi di prenderne una nuova, perché era quella che usava come misura per le trote.

<br/>

<br/>

<p class="linepull">La riunione si svolge a Redondela, in un campo non lontano dal paese, in pieno giorno. Rodrigo Mesa aveva preferito che l'incontro non avvenisse in Portogallo: con quello che li pagava, che si prendessero per lo meno il disturbo di passare loro il fiume Miño per negoziare le condizioni. Il contatto è stato fornito a Rodrigo Mesa da un amico salazarista di suo padre. Gli ha assicurato che è gente di cui ci si può fidare. Gente di poche parole. Meglio così.</p>

Scarta subito uno dei tre: troppo scuro di pelle. Sicuramente è il più efficiente nel suo lavoro -- non è difficile immaginarselo nella guerra d'Angola o a Capo Verde, come istruttore nei campi di tiro, con il fucile appeso in spalla, come se quell'arma fosse una sua appendice naturale -- ma la sua presenza potrebbe dare troppo nell'occhio. No. Dovrà accontentarsi degli altri due. «Il negro non può venire». Come poteva dirlo senza sembrare razzista? Impossibile. Nemmeno gli altri due sembravano essere le persone più discrete del mondo, né possedere l'autocontrollo necessario per stare tre settimane senza bere niente di forte. Ma bisogna accontentarsi di quello che c'è. L'importante è che facciano bene quello che devono fare e che non sia del tutto chiaro cosa e per chi lo fanno, anche se sarà solo una questione di tempo e poi la verità verrà a galla e tutti lo sapranno. Il mondo sotterraneo tende, prima o poi, a riaffiorare. Anche se cercano di non essere scortesi, Rodrigo Mesa si rende conto che fanno fatica a nascondere la sciatteria che sprigiona da tutti i loro pori. Ma non si può iniziare a cercare qualcun altro adesso. Inoltre, maledizione, non devono fare un'operazione a cuore aperto. Non è molto complicato. Il loro compito è un altro. «Speriamo che almeno questo lo facciano bene».

Tutti i soldi sono nella valigia, li hanno chiesti in franchi francesi, chissà perché. Le armi verranno dall'Italia, ma gli diranno più avanti dove ritirarle.

Vogliono delle pistole Beretta e dei fucili Benelli semi-automatici. Sono dei raffinati questi portoghesi.



\- Questo lo vedremo.

</div>

Siccome non conoscono la lingua e nemmeno i luoghi, qualcuno li aiuterà, ovviamente. Rodrigo Mesa porrà al loro servizio alcuni dei suoi uomini migliori come guide e scudieri, ha già qualche idea in proposito, anche se oltre a Vargas non ha ancora scelto gli altri. «Meglio un uomo oggi che una gallina domani». Pérez Gomera? Hernández? Su Hernández ha qualche dubbio, è di fiducia ma gli sembra ancora troppo giovane. Si incontreranno con i portoghesi nel ristorante *Beti-Jai*. Questo sì, potranno dare loro solo copertura. Se si mettono in qualche guaio, dovranno cavarsela da soli. La Polizia spagnola non può esserne coinvolta.



\- Come li riconosceremo?

\- Vi riconosceranno loro.

</div>

Rodrigo Mesa si sente il protagonista di un brutto film. Gli piace. Pensando al cinema, si accorge che il più bianco dei due ha una macchia scura sopra un sopracciglio. Come fosse un secondo sopracciglio ma senza peli. Una caratteristica fisica evidente, di quelle che si notano a prima vista, un segno di cui è facile ricordarsi. Dopo aver visto lo sguardo che quello troppo nero gli ha rivolto, «da quelle parti daresti troppo nell'occhio», non osa escludere anche il secondo. Che a loro lui sembri uno «spagnolo schizzinoso» lo sapeva anche prima. Ma in realtà gli schizzinosi sono loro: Berette e Benelli semi-automatici, nientemeno. Dovrà dire ai suoi uomini di portare parrucche e occhiali, meglio non fidarsi troppo della professionalità dei portoghesi.

Nemmeno i portoghesi di fidano di Rodrigo Mesa e si prendono tutto il tempo necessario per verificare che il denaro ci sia tutto. Non sono abituati a contare soldi: hanno dovuto iniziare di nuovo tre volte prima di dare per buono il calcolo della mazzetta. Anche in questo sono sciatti.

Rodrigo Mesa si allontana a piedi. Cammina come se portasse addosso un peso, anche se dovrebbe sentirsi più leggero senza la valigetta. Si siede a uno dei tavolini fuori da un bar a bere Porto, sotto un sole argentato. Da lì osserva i portoghesi che salgono su una Citröen Visa sgangherata. Prende nota del numero di targa. Per ogni evenienza. Ordina un altro Porto; pensa che, dopo il lavoro che ha fatto, se lo merita.



\- Più di altri, per lo meno -- si dice amaramente.

</div>

Beve un piccolo sorso, da bagnarsi appena le labbra.



\- Questo è per te, Trota.

</div>

Bisogna pur brindare per qualcuno. E non gli viene in mente nessun altro che il Trota. Anche se lui non ha mai avuto di fronte a sé Alfredo Trota.

Il sole si nasconde per un attimo, è solo una nuvola passeggera. Obbedendo a una vecchia credenza secondo la quale brindare all'ombra porta sfortuna, il tenente colonnello Rodrigo Mesa aspetta che esca di nuovo il sole per continuare a bere.

<br/>

<br/>

<p class="linepull">Il candidato arriva tardi, perché è il candidato e, come le spose vestite di bianco di altri tempi, il candidato deve sempre farsi aspettare. Non si tratta di un candidato qualsiasi, ma del candidato alla Presidenza del governo. Anche questo ha la sua importanza, e non poca, perché lo trasforma in un'equazione potenziale ambulante, per i favori che potrebbe fare in futuro. Così, una volta arrivato al potere -- se ci arriverà, ma è probabile che questo accada -- gesti magnanimi saranno accompagnati dalle parole più solenni. Un'ambulante equazione potenziale, sì, che però potrebbe essere condizionata da alcuni fattori: non è ancora diventato un fossile, mantiene una certa flessibilità - possibile solo perché non ha ancora vinto -- e la gente vuole avvalersi della flessibilità del candidato per influire su di lui, per fargli una buona impressione. È molto occupato, non conviene rubare il suo tempo o comportarsi in modo meschino nel breve lasso a disposizione per chiedergli un favore; adesso non è il momento, ma forse potrebbe essere l'occasione per mettere in pratica l'arte di piantare il seme di questi ipotetici favori, attraverso sorrisi, pacche sulle spalle, cenni di acconsentimento con il capo e altre affermazioni d'occasione. «Sono con Lei, *Presidente*, sarò con lei fino alla fine, qualunque cosa succeda».</p>

Il fascino del candidato sta anche in questo suo essere effimero: è sfuggente, sappiamo che non ha tempo per stare con noi, non può deluderci. E confondiamo questa transitoria impossibilità della delusione -- e questo è il nostro maggior errore -- con l'infallibilità.

Il candidato arriva tardi, ma arriva, e questo è ciò che conta. Il candidato è qui e, com'era prevedibile, non è solo, con sé ha portato il responsabile della comunicazione che gestisce la sua agenda, segretari e altri assessori e consiglieri, a tal punto che non sempre è chiaro chi porta chi. Il candidato dà la mano agli iscritti del suo partito che glielo chiedono, anche se non conosce i loro nomi. Si sente il custode dello zoo che dà da mangiare ai fenicotteri. Il candidato, mettendo a prova la prontezza dei suoi riflessi, cerca in ogni occasione di cogliere qualche virtù o stravaganza, e in questo dovrebbe essere bravo. Così, se vede qualcuno troppo giovane per fare politica, gli dice stringendogli forte la mano più che agli altri: «Questo mi piace, il partito ha bisogno di gente giovane e impegnata». Considera i suoi sostenitori come dei mendicanti, mentre lui è colui che fa l'elemosina. Sì, ne è cosciente: distribuisce la sua benedizione, in qualche modo. È quello che si è soliti chiamare potere.

Dopo aver salutato tanta gente sconosciuta, incontra qualcuno che conosce, gli stringe calorosamente la mano e gli dà anche un forte abbraccio, oltre a scambiare un paio di frasi. Così, quelli attorno a lui capiranno chi è il candidato del candidato a scala inferiore e che è a lui che devono obbedire in questo territorio. Ogni tanto gli presentano qualcuno di nuovo, una promessa o uno che si è appena iscritto al partito, o un importante professionista che gode di buona fama nel suo campo. A questo, oltre a dare la mano, dice anche qualcosa:

«Ho sentito parlare molto bene di te».

Non c'è bisogno di dire che, nove volte su dieci, il candidato non ha mai sentito parlare, né bene né male, dell'uomo o della donna in questione. Ma questo è il meno. Il candidato sa che la sua stretta di mano genera fiducia e che è importante, oltre a sentire che la sua gente sta con lui, che la sua gente senta che lui sta con loro; a maggior ragione pensando che la persona che gli hanno appena presentato potrebbe essere in futuro un suo nemico o colui che lo annienterà.

Questo è più o meno il ricordo che ha Fontecha del giorno in cui gli avevano presentato il candidato del suo partito, successivamente eletto presidente. Fontecha aveva avuto il dubbio privilegio di essere uno dei destinatari di quelle parole del futuro presidente. Il candidato non sapeva nulla di lui, ma gli aveva detto quelle parole perché bisognava dirle, perché questa vita non è altro che una successione di momenti, settimane, mesi, anni in cui ci vediamo obbligati a dire quello che bisogna dire.

«Ho sentito parlare molto bene di te».

Dopo poco l'avevano nominato Prefetto. Ma erano già passati molti anni e la sua carriera politica non era decollata come lui si aspettava. Adesso il sogno di Fontecha è diventare l'uomo che può dire a qualcuno: «Ho sentito parlare molto bene di te».

<br/>

<br/>

<p class="linepull">Il tenente colonnello Rodrigo Mesa ha sempre fretta di togliersi i galloni. La divisa gli è sempre sembrata troppo rigida; una volta Virginia gli aveva parlato dell'amido, è lei che gliela stira; la divisa non è comoda, ma sa che è la prima cosa che vedono gli altri di lui, per non dire l'unica. Per questo è stata inventata. Perché si vedesse da lontano, prima ancora di vedere la persona che la indossa. I bottoni colorati sul petto, quei giocattolini che qualcuno chiama medaglie, che assomigliano tanto agli ami che lui usa per pescare. Più si sale in carriera, più diminuisce l'obbligo di portare l'uniforme, ed è questa la sua principale motivazione per far carriera. Spesso pensa che molte consuetudini del mestiere siano dovute all'uniforme e ha la sensazione che, al togliersela, si levi di dosso anche quelle brutte abitudini: tutte le sere, quando arriva a casa e si toglie la divisa, vorrebbe tornare a essere il Rodrigo Mesa ottimista e allegro di quando era giovane, e spera di riuscirci presto, quando andrà in pensione.</p>

Togliersi la divisa e farsi la barba: sono le due gioie maggiori che concede ogni giorno al suo corpo invecchiato; levandosi quella seconda pelle crede di recuperare la nudità e l'innocenza. La barba appena fatta e la lozione dopobarba che distribuisce sulle guance pulite gli riporta il ricordo effimero del suo viso arrossato di bambino, una sensazione di giovinezza che dura poco.

Ma quella di oggi è stata un'operazione speciale e ha dovuto entrare nel *Patrol* con i galloni ancora addosso, senza avere nemmeno il tempo di farsi la barba. Nell'auto accanto viaggia il giudice che è venuto appositamente dalla *Audencia Nacional* di Madrid per dirigere l'operazione - *dirigere?* Ah, ah, gli piacerebbe --, lo stesso che una volta aveva voluto vincolarli ai GAL, come cambiano le cose. È stata un'operazione pulita. Tutto è andato bene. I sequestratori non hanno fatto resistenza e Rodrigo Mesa ha riconosciuto uno di loro, il più vecchio.

Ha già mandato quell'uomo in carcere in un'altra occasione. Ha trascorso più di una mezza dozzina di anni in galera, e adesso gliene daranno almeno il doppio. Uscito dal carcere è tornato subito alla clandestinità. Come se non sapesse fare altro. In qualche angolo del cervello dove ha ben radicati l'odio e il disprezzo, a Rodrigo Mesa improvvisamente si accende la scintilla dell'ammirazione per il detenuto. Potevano dire quel che volevano i suoi superiori, ma non si poteva negare che lì ci fosse una motivazione politica: non erano dei delinquenti comuni. Niente a che vedere con quei sicari giocherelloni che volevano le Beretta e i Benelli semi-automatici. No, questi appartenevano a un'altra casta. E proprio perché erano di un'altra casta, con loro la Legge veniva applicata in modo diverso. ZEN: *Zona Especial Norte*. Così si chiamava il piano attivato da quel ministro che sembrava un gufo. Era inutile negarlo. E quell'uomo, dopo anni passati a prendere il sole dietro le sbarre, si metteva di nuovo a disposizione dei terroristi per partecipare a un sequestro, essere detenuto e alla fine sacrificare un altro decennio della sua vita per la causa. Doveva ammettere che c'erano nemici e nemici, e Rodrigo Mesa riconosceva a quel topo schifoso di avere un senso di lealtà molto sviluppato, di essere coerente con le proprie idee. Su Vargas non aveva dubbi, ma tra gli uomini che aveva al suo comando, quanti avrebbero mantenuto la stessa fedeltà e coerenza con il passare degli anni? E, visto da un'altra prospettiva: avrebbe avuto lui la lealtà sufficiente per coprire le spalle a Fontecha e non fare il suo nome se, come ultimamente sembrava, l'avessero di nuovo portato in tribunale?

Il tempo erode anche la fede.

A differenza dei due giovani sequestrati che hanno lo sguardo a terra, il capo lo guarda negli occhi, e abbassa il mento, con una reverenza che a Rodrigo Mesa è sembrata di disprezzo. Riverenza e disprezzo, allo stesso tempo. Lo sorprende la sofisticazione del gesto, e anche se ha provato a imitarlo, sa che non c'è riuscito, ha fatto solo un mezzo gesto, quello della reverenza, impregnato di una specie di disfattista rassegnazione. Sente che il detenuto ha vinto questa mano della partita e pensa a chi dei due, il detenuto o lui, è invecchiato di più dall'ultima volta che si sono visti. Preferisce non trarne alcuna conclusione.

Ma sono solo scintille passeggere; è stato tutto questione di un attimo, l'apparizione di quell'inaspettata ammirazione, il disprezzo e la reverenza. Subito dopo l'aspetto del sequestrato accaparra tutta la sua attenzione: barba lunga, vestiti troppo larghi che evidenziano i chili persi durante il sequestro, difficoltà ad aprire gli occhi, debolezza estrema, l'impossibilità di stare in piedi. Sembra un uomo in fin di vita, tremolante sotto le coperte, come se fosse stato appena riscattato dalle macerie di un edificio che gli è crollato addosso. «Poi i torturatori saremmo noi», passa per la mente del tenente colonnello Rodrigo Mesa, e torna al suo ruolo e alla sua uniforme, sicuro che l'uomo non si riprenderà mai da quell'esperienza traumatica.

Rodrigo Mesa entra nell'umido covo. Resti di cibi nelle padelle, bombole di gas, latte in scodelle di alluminio, un pacchetto di riso, bottiglie d'acqua vuote e piene, vecchi giornali, una macchina fotografica, coperte e odore di chiuso, un secchio pieno di sabbia, molto grande, che il sequestrato avrà usato per le sue necessità.

Il giudice e i suoi aiutanti si avvicinano, per verificare il lavoro fatto dalla scientifica e prenderne nota. Il magistrato fa loro i complimenti e il tenente colonnello avverte il solito profumo troppo forte. Il gesto di reverenza e disprezzo che prima ha ricevuto dal detenuto, lo restituisce adesso al giudice. A volte succede: facciamo il gesto giusto alla persona sbagliata. Oppure no: il gesto appreso dalla persona sbagliata ci serve per fare il gesto giusto a qualcun altro. Dal *Patrol* gli arriva un avviso: ha chiamato Virginia, sta per diventare nonno e sia la moglie che la figlia sono in ospedale.

Ci sono stati dei problemi per tirar fuori il bambino. L'utero è piccolo, quello lo sapevano anche prima, ma la resistenza ad uscire era forte, sembrava che la creatura non avesse voglia di lasciare il suo dolce rifugio. Hanno dovuto provocare il parto. La sua amata figlia, Teresa, la più giovane delle due, aperta in due, solo a pensarci gli vengono i brividi, ma allo stesso tempo ne è orgoglioso. Il parto gli sembra più lungo dell'operazione del mattino, soffre di più. Vorrebbe dare ordini, ma qui non può farlo, anche se non ha avuto tempo di togliersi l'uniforme, qui non valgono niente gli ami colorati che porta sul petto. Deve condividere l'attesa con Virginia e con l'insulso marito di Teresa. Il genero ha una faccia come se l'avessero appena pestato. «A questo non hanno insegnato a essere un uomo», pensa Rodrigo Mesa. Dopo due lunghe ore, la figlia partorisce; un'arancia divisa in due, una delle due metà con l'intenzione di durare e continuare a vivere, e l'altra, Teresa, si direbbe con quella di darsi per vinta. La figlia ha realmente la faccia di una partoriente, il bambino le ha tolto molte energie, sembra dimagrita, ancora di più quando sorride, quasi scheletrica, i capelli spettinati: Rodrigo Mesa prende in braccio il suo quarto nipote, un piccolo bebè che si può tenere con una mano, ancora troppo cieco per vedere le medaglie sul suo petto. Dopo giorni, settimane, mesi, anni in cui sembra che la vita non vada avanti, a volte succede che in un solo giorno si accumulino eventi, si risolvano problemi, si chiudano trame aperte; il mondo va avanti, inarrestabile, complicato, lasciando in evidenza quanto sia insignificante la nostra volontà e ribaltando qualsiasi previa pianificazione.



\- È maschio, Rodri -- gli dice la moglie, e per un istante nonno e nipote sono due bambini, uno più dell'altro.

</div>

Da quanto tempo la moglie non lo chiamava *Rodri*, vent'anni?



\- Un maschio, Rodri. Proprio come volevi tu.

</div>

Pur essendo un maschio, per fortuna assomiglia a Teresa e non al genero. Meglio stare attenti, in ogni caso: con le persone non si mai, quando meno te l'aspetti ti danno una pugnalata e cambiano faccia. Meglio non abbassare la guardia, per evitare che possa assomigliare troppo al genero.

Quando il neonato inizia a piangere, glielo tolgono dalle braccia; «è colpa dell'uniforme», si scusa, il tessuto è così duro -- una volta Virginia gli aveva parlato dell'amido -. Allora ricorda come piangeva il sequestrato quando la hanno liberato, e come il pianto del sequestrato l'avesse colpito molto meno di quanto invece lo impressioni quello del suo neonato nipote.

<br/>

<br/>

<p class="linepull">Fontecha è tornato a casa distrutto. Da quando fa parte della commissione contro la violenza di genere, i suoi soggiorni a Gasteiz si allungano smisuratamente. Patricia sta lavorando con il suo portatile seduta al tavolo della sala, un calice dallo stelo lungo con un po' di vino e qualche fetta di pane appena tostato con due o tre tipi di formaggio.</p>



\- Anche oggi cena di lavoro, tesoro? - le chiede Fontecha, con ironia.

\- Devo\...

</div>

Le dà un bacio sulla guancia e va in cucina a prendersi un bicchiere.



\- Domani abbiamo un'operazione complicata. Stavo ripassando.

\- Fammi indovinare: un cambio di valvola?

\- Sì, e di quelli difficili: gli fermeremo il cuore e i polmoni con la nuova macchina. Così potremo lavorare con più tranquillità. Vuoi vedere il tracciato?

\- All'ora di cena, no, grazie.

</div>

Patricia è appassionata del suo lavoro. Come in tutti gli altri aspetti della sua vita, anche in questo è metodica, precisa, portata a controllare ogni dettaglio. Le piace fare le cose bene e si arrabbia molto se qualcosa va storto. Da quando al Policlinico dove lavora hanno portato la macchina nuova, vive un periodo felice, una gioia che Fontecha non capisce del tutto, ma che allo stesso tempo gli sembra divertente. La ascolta sempre con molto interesse quando racconta che utilizzano valvole estratte da cuori di maiale o impossibili leghe metalliche, anche se a volte fa fatica a seguire le sue spiegazioni. *Gli fermiamo il cuore e i polmoni per poter lavorare meglio.* Esistevano macchine in grado di fare cose del genere? Sì, a quanto pare, esistevano. Poi una scintilla e tutto si rimette a funzionare. Se quello non era un miracolo, cosa sono i miracoli? Fontecha ha desiderato spesso che quello fosse possibile anche nel suo lavoro: fermare per un momento il suo cuore e i suoi polmoni, non perché gli altri possano lavorare con tranquillità dentro il suo corpo, ma per riuscire in qualche modo a riposare un po'. Poi una scintilla e potrebbe continuare a lavorare, con rinnovata forza, con la certezza che il suo cuore e i suoi polmoni non lo tradiranno. Sarebbe bello, perché negarlo, avere la possibilità di fermare il cuore di qualcuno per un momento. A Fontecha viene in mente una lunga lista di gentaglia a cui gli piacerebbe cambiare una valvola e il cui cuore terrebbe volentieri in mano. A differenza di sua moglie, Fontecha se ne andrebbe dalla sala operatoria, lasciando il petto dell'operato completamente aperto.



\- Il vino non è male.

\- Con la scusa che è cardiotonico, ultimamente tutti i pazienti mi regalano una bottiglia -- dice Patricia sorridendo.

</div>

Fontecha prende la bottiglia e si infila gli occhiali per leggere l'etichetta: *Chateau Latour, 1994*. Tipi d'uva: Cabernet Sauvignon, Merlot, Petit Verdot, Cabernet Franc.



\- Chissà quanto costa\...

\- Il salario mensile di un precario. È un Pauillac, vicino a Saint-Julien\... Ti ricordi di Antoinette e di Philipe? Vivono da quelle parti.

</div>

L'allusione a Antoinette e a Philipe gli manda di traverso il sorso di vino. Una volta gli avevano fatto assaggiare un vino giovane di scarsa qualità e Fontecha si era profuso in elogi. Avevano riso tutti e tre, Antoinette, Philipe, Patricia. «I veri vini vengono adesso, tieniti gli elogi per dopo» gli aveva detto Philipe, con grande paternalismo, come se volessero ribadire che essere preso in giro da loro era il prezzo da pagare per entrare in quel nuovo mondo. «Non sei dei nostri, ma ti accettiamo\... Questo sì: il pedaggio che dovrai pagare è l'oltraggio piccolo-borghese e le risatine, proporzionali alla tua ignoranza. Ti insegneremo, ma poco a poco. Ti insegneremo, ma intanto ci divertiremo un po'. Niente è gratis».

*Niente è gratis.*

Il salario che sosteneva le spese reali di quella casa era quello di Patricia. Di Patricia la posizione di esperta di vini. Erano di Patricia, anche se diventati «di tutti e due» gli amici estivi che possedevano una barca a vela e che li invitavano a passare le vacanze di Pasqua in lussuosi *chateau* della Loira. Lui era solo un modesto politico. Un politico, nella terra dei barbari, così si sentiva nelle rare occasioni in cui andavano a trovare Philipe e Antoinette. Come si sentì umiliato quando il suo partito, non sapendo cosa farsene di lui, lo inviò al Parlamento Europeo e lui dovette confessare che non sapeva né l'inglese né il francese. I francesi sì erano dei politici, degli statisti, e quella della Francia era una politica di alto livello, non come quella che Fontecha e i suoi compagni di partito facevano in Spagna\... Una volta Philipe gli aveva dato un articolo di Oriana Fallaci su Andreotti, come se quel francesino volesse insegnarli cos'è la politica, proprio a lui, che per anni aveva sofferto l'ombra delle guardie del corpo, a lui, l'ex Prefetto che nei duri anni '80 tutte le mattine faceva colazione con un morto. Ricorda ancora l'articolo della Fallaci, nel quale raccontava la paura che le aveva suscitato Andreotti e la conclusione a cui era giunta dopo aver conosciuto il capo del governo italiano: «Il vero potere ti strangola con lacci di seta, con fascino e intelligenza». Sì, erano frasi di questo tipo quelle che piacevano a Patricia e ai suoi amici francesini. Philipe, Antoinette. Degustazione di vini e di formaggi. Ma tutto quello, per Fontecha, non valeva niente. Patricia era l'amore della sua vita ed era disposto a perdonarle tutto, ma proprio tutto, compresi il disprezzo e le risate, anche la derisione, perché era assolutamente convinto che lo facesse senza cattive intenzioni.



\- Avrete commentato le notizie del giornale, no? Hanno chiamato in continuazione fino alle dieci. Non ho risposto, ovviamente. Alla fine ho deciso di staccare il telefono. È così ridicolo\...

</div>

Fontecha sa perfettamente a cosa si riferisce sua moglie. Le sembrava *ridicolo*? Si riempe di nuovo il calice di vino, troppo, in barba ai controllati Antoinette e Philippe, e in un solo sorso beve il Chateau Latour cardio-stimolante, «un Pauillac», girando la schiena a Patricia, sicuro che lei terrà lo sguardo fisso sullo schermo: valvole, maiali, polmoni fermi e un cuore paralizzato.

Visto che Fontecha non dice niente, Patricia riprende il discorso. Ne parla ancora in tono divertito:



\- Devi dire ai giornalisti che non sono proprio una cardiologa, ma un *chirurgo cardiovascolare*\... Se tutte le notizie sono così precise\...

</div>

Fontecha si sente troppo stanco, e anche un po' deluso. L'essere stanchi non ha soluzione, ma la delusione non c'era prima di varcare la soglia di casa, e questo gli dispiace molto. Pur sapendo che se ne pentirà, non può evitare di dire:



\- Ti sembra *così* divertente?

</div>

Fontecha si è sforzato di sorridere mentre faceva la domanda, ma sa che il suo gesto è risultato palesemente forzato, dovuto all'orgoglio ferito. Patricia alza finalmente lo sguardo dallo schermo.



\- Non penserai veramente di presentarti, Javier\...

\- Non era assolutamente nelle mie intenzioni, ma\...

\- Ti sei dimenticato di cosa abbiamo detto in proposito?

\- No, ma le cose cambiano\...

\- Ti farebbero a pezzi, Javier, hanno scelto il candidato da tempo, lo sai meglio di me\...

\- Me l'ha chiesto il partito\... Ho ricevuto telefonate importanti, di gente che non puoi nemmeno immaginare\...

\- Anche quello sporco giuda di Fuchs che ti aveva chiamato per farti convocare un congresso straordinario? Vi siete schierati con lui come agnellini\... *Lui* sarà il candidato\... Hai forse qualche dubbio?

</div>

Patricia ha ragione. Patricia ha ragione in tutte le cose che dice. Tutto quello che gli stava rimproverando lo avevano discusso molte volte in lunghi dopocena, quasi sempre con scherno e disprezzo, sottolineando quanto fossero lontane da loro quelle meschinità di partito, proteggendosi con le risate da quegli esseri ripugnanti che si accoltellavano per una briciola di potere, facendo gli scongiuri di non avere la tentazione di cadere in simili bestiali lotte. Patricia ha ragione, ma questo non tranquillizza per niente Fontecha.



\- Non c'è ancora niente di deciso.

</div>

Patricia si alza dalla sedia.



\- Ci stai *pensando*! Ti hanno fatto il lavaggio del cervello? Da quando c'è questa storia? Perché non mi hai mai detto niente?

\- Ti ho detto che non c'è ancora niente di deciso, Patricia.

\- Ma *ci stai pensando*\...

\- Sì, ci sto pensando. C'è qualcosa di male a pensarci?

\- Tutto, perché sai dall'inizio che quello che pensi non porta da nessuna parte.

\- Può essere un'opportunità. La mia ultima opportunità.

\- Ti hanno dato la pala per scavarti la tua propria fossa\... Fuchs sarà il candidato, lo sai benissimo\...

</div>

Forse rendendosi conto di essere stata troppo dura, Patricia si avvicina a lui per sussurrargli l'ultima frase e gli appoggia una mano sulla spalla, pensando che il contatto fisico possa attutire la crudele evidenza delle sue parole. Allunga il braccio, non per metterglielo al collo amorevolmente e nemmeno per dargli una pacca sulla spalla con paternalismo. Appoggia la mano in un punto intermedio, affettuosamente. Con paternalismo. Convinta che l'amore che Fontecha prova per lei gli faccia percepire l'aspetto amorevole del gesto.



\- Non te ne tendi conto, tesoro?

\- Io ti ho sempre incoraggiata. Ti ho sempre sostenuta nella tua carriera.

\- Lo so, tesoro.

\- E tu? Perché no?

\- Che sia chiaro: la decisione sarà tua. Mi avrai al tuo fianco, questo lo sai. Ma non credo sia una buona idea.

\- Perché?

\- Perché ti daresti in pasto ai lupi e, scusa, ma tu non sei un lupo. Non starei con te, se tu lo fossi.

\- Ma lo sono stato\...

\- Un lupo, tu?

\- Cosa credi che siano stati gli anni '80? Sono stato Prefetto\... Tu non mi conoscevi ancora\...

\- Da allora le cose sono molto cambiate. Allora il mondo era più sporco, ma voi politici eravate più puliti.

</div>

Uno scoppio di ingenuità, alla fine. «Se tu sapessi, Patricia», pensa, e per un momento l'ingenuità di sua moglie lo fa sentire più forte di lei. «Tu, con la tua capacità di fermare i polmoni e il cuore, tu, con il tuo conto corrente ben fornito, con la tua passione per il teatro, la capacità di parlare a lungo dell'argomento de *La* *Traviata*, con la tua collezione di dischi di Cecilia Bartoli, Chateau Lafitte, Chateau Latour, "*è un Pauillac*", con il tuo perfetto francese, tu, amata sposa, nemmeno tu sai tutto. Non sai quasi niente del mio mondo. Della mia vita di prima. Se tu sapessi di non sapere niente, vivresti con me? Mi avresti aperto la porta in un momento determinato almeno all'umiliazione piccolo-borghese? *Fermare i polmoni e il cuore per potere lavorare con più facilità\...* Che te ne parrebbe se ti dicessi che anch'io so qualcosa in proposito?».

Cose che si pensano ma non si dicono.

*Allora il mondo era più sporco però voi politici eravate più puliti.*

Non era forse il contrario? «Eravamo tutti più giovani», pensa Javier Fontecha, questa è l'unica differenza. Che l'odore di marcio è diverso nei giovani e nei vecchi. Anche se tutti sono marci, il marciume giovane o quello vecchio attraggono mosche diverse.



\- Cosa ti passa per la testa, Javier?

\- Forse hai ragione: non dovrei presentarmi. Non ho più l'età per queste cose.

\- Sei troppo buono per metterti in prima fila. Volevo dirti solo questo.

</div>

<br/>

<br/>

<p class="linepull">L'idea di consegnare le armi presso la diga è stata di Pedro Vargas. Anche i documenti che mancano, la macchina e la chiave. Quando vanno a prenderli nel bar *Beti-Jai* per portarli lì, lui ed Hernández stanno già aspettando con il materiale.</p>



\- Una sola chiave?

</div>

L'uomo che ha un secondo sopracciglio sopra l'altro vuole anche un'altra copia della chiave.



\- Per farne cosa?

\- E se la perdiamo?

</div>

Pedro Vargas non risponde nemmeno. Non ne vale la pena. Consegna loro la documentazione e le fotografie. Gli presenta Hernández. I portoghesi non prestano molta attenzione ai documenti: si fissano sulle fotografie, come chi sfoglia in fretta le pagine di società e politica del giornale per arrivare velocemente a quelle di sport, con un evidente disprezzo per i dossier scritti a macchina. Vargas apre il bagagliaio dell'auto e mostra loro le armi. I portoghesi rimangono come bambini davanti a una bancarella di caramelle. All'inizio sono affascinati soprattutto dai fucili semi-automatici: rimangono a bocca aperta e gli brillano gli occhi.



\- Benelli?

\- Sì, Benelli.

</div>

Tolgono la sicura e controllano le munizioni, tutto a posto.



\- E le Beretta?

</div>

Pedro Vargas apre la seconda cassa.



\- Non ci sono Beretta: queste sono delle *Star*. Non sono di vostro gusto, forse?

\- Abbiamo chiesto delle Beretta -- adesso a parlare non è quello del doppio sopracciglio ma il suo compagno. Un altro bel grossolano.

\- Niente Beretta\... mi dispiace.

\- Senza le Beretta non lo facciamo.

</div>

Pedro Vargas inizia a innervosirsi. Credeva che tutto questo l'avesse già negoziato il capo. Prende una delle *Star* e la carica, arrabbiato. Così arrabbiato che il più rozzo dei due portoghesi si spaventa e teme che la usi contro di loro: si pente dei due brandy che ha preso per colazione; se non li avesse bevuti adesso forse avrebbe i riflessi sufficienti per estrarre la piccola *Derringer* che ha sotto la giacca. L'improvviso cambio d'umore di Pedro Vargas ha colto tutti di sorpresa. E non solo i portoghesi. Anche Hernández.

Mette il silenziatore alla pistola e la infila nella cintura. Prende la ruota di scorta, che si trova sotto le casse delle armi e la fa rotolare fino a una delle betulle sul ciglio della diga. Appoggia la ruota contro l'albero e torna dai portoghesi e dai suoi uomini di fiducia.

Spara tre colpi contro quel bersaglio improvvisato, da una distanza di una ventina di metri, uno dopo l'altro. Polso fermo. I primi due proiettili attraversano il copertone da una parte all'altra. Il terzo sgonfia la camera d'aria, ma colpisce anche il cerchione di alluminio.

Pedro Vargas guarda con rabbia i portoghesi, pulisce il calcio della pistola con la manica e la consegna all'uomo dal doppio sopracciglio:



\- *Star*. Non troverete niente di meglio. Pensate di essere all'altezza?

</div>

I portoghesi si guardano, dubbiosi.

L'uomo dal doppio sopracciglio dà il visto buono, a bassa voce, farfugliando:



\- D'accordo. Ma avremo bisogno di una ruota di scorta, non si sa mai.

</div>

«Porca puttana», dice dentro di sé Pedro Vargas, ma immediatamente dopo tocca la medaglietta della Vergine di Vera Cruz sotto la maglietta, le chiede perdono e decide di calmarsi.

Si ricorda del tennista ceco Ivan Lendl. Uno che sapeva controllarsi. Sangue slavo. Anche lui vorrebbe averlo.

<br/>

<br/>

<p class="linepull">Da quando ha deciso di presentarsi alle primarie del partito per scegliere il candidato a Presidente, Fontecha è esuberato di lavoro. Per fortuna può contare su Belén, la sua segretaria.</p>

Belén era una *rara avis.* Aveva una specie di aureola. Forse era solo la gioventù, agli occhi di un uomo maturo? Era molto probabile, sì, ma Fontecha voleva credere che la sua aureola fosse qualcosa di più dell'effimera freschezza biologica destinata a passare. Doveva pur credere in qualcosa, no? Era entrata da poco nel partito, parlava perfettamente quattro lingue, ed era stata la migliore del suo anno all'Università di Deusto. Aveva un difetto: era laureata in Diritto. Ecco, anche Belén doveva pur avere un difetto, e il suo era aver studiato Diritto, una facoltà normale per una persona fuori dal comune come lei. Come quasi tutti quelli che studiavano a Deusto, le piaceva precisare che aveva studiato «Diritto Economico», come se volesse far fruttare il lavoro e gli sforzi fatti in quell'università e ribadire la sua estraneità a quella mediocre orda di laureati. Un tocco elitario? Forse classista? Dopo essersi laureata con uno dei dieci migliori certificati accademici del suo anno, aveva seguito un master di giornalismo e l'avevano subito nominata aiutante del responsabile della comunicazione nella Comunità Autonoma Basca e, fino allo svolgimento delle primarie, sarebbe stata il braccio destro di Fontecha. Una volta trovato un simile gioiello, Javier Fontecha coltivava la speranza di poter continuare assieme a lei una lunga strada.

Erano tranquilli, era di nuovo un periodo di cessate il fuoco della lotta amata dell'ETA, e siccome avevano imparato da tempo che i periodi estivi di tregua come questo non duravano per sempre, dovevano godersi la situazione, riuscendo quasi a dimenticare le guardie del corpo che camminavano discretamente a cinquanta metri da loro. Se l'estate durasse per sempre, non sarebbe estate.



\- Abbiamo un'intervista. Un'edizione locale, cosa da poco. La giornalista si chiama Idoia Erro, da giovane lavorava per la stampa indipendentista, ma da diversi anni è nella redazione di *El Mundo* di Bilbao.

</div>

Fontecha aveva una pessima memoria, ma l'amarezza funziona perfettamente come liquido fissatore di immagini, e quel nome gli era rimasto impresso. Idoia Erro. Ricordava bene l'intervista firmata da lei, che aveva provocato una discussione con Patricia. Dopo tanti anni assieme non era riuscito a convincere Patricia a non comprare *El Mundo* ma *El País*.

«Dovresti dire ai giornalisti che non sono esattamente un cardiologo, ma un *chirurgo cardiovascolare*\... Se tutte le notizie sono così precise\...».



\- C'è da presumere che sia sfumata l'idealizzazione delle lotte di un tempo, ma ti conviene fare attenzione con lei, non si sa mai.

</div>

<br/>

<br/>

<p class="linepull">Pedro Vargas era della vecchia scuola. E non solo perché credeva in Dio e nel castigo divino. Credeva anche nella lealtà e nella vendetta.</p>

Ed è stato un vincolo di lealtà a metterlo sulla strada di Palencia, con la bombola dell'ossigeno come navigatore e, anche se ogni tanto deve portarsi la maschera alla bocca, sa che arriverà sano e salvo. La Vergine di Vera Cruz lo proteggerà. Ha un appuntamento importante, ragione sufficiente per essere sicuro che arriverà sano e salvo. Prima di prendere l'autostrada, percorre la strada provinciale e si ferma un momento alla diga. Il posto non è cambiato molto. Le betulle sono ancora lì. Da qualche parte dovevano esserci interrati anche i proiettili della *Star*. Passa sul sedile accanto, senza scendere dalla macchina, e prende in braccio la bombola d'ossigeno. Apre il finestrino e respira l'aria dell'esterno, invece di ricorrere alla bombola. Contrariamente a quanto pensava, quell'aria pulita non è sufficiente. Deve portarsi rapidamente la maschera al viso, per non soffocare.

Perché si era fermato alla diga? Lì non c'era più niente. Acque calme, ricordi inquietanti. Ma, nonostante ciò, quel luogo significa molte cose per lui. Gli riporta alla mente molti ricordi. Lo tranquillizza e lo turba. Beretta e Benelli.

Arriva al paese di Quintanaluengos prima che faccia buio. Trova suo fratello che sta strappando erbacce nell'orto. Lo abbraccia. Gli direbbe volentieri: «Non hai più l'età per strappare erbacce».



\- Perché non hai avvisato che venivi? Come stai? Ti preparo qualcosa da mangiare\...

</div>

Gli dice che non ha fame, ma non può rifiutare una bella fetta di melone.



\- Me l'ha portato ieri mio genero da Murcia. È maturo al punto giusto.

</div>

Sì, fresco e dolce: da tempo Vargas non mangiava qualcosa così volentieri.



\- Perché non sei venuto con tuo figlio? Nelle tue condizioni, fare il viaggio da solo è una follia. Fino a quando ti fermi?

</div>

Pedro Vargas è sul punto di dire: «In questo mondo, vuoi dire?». Ma, per una volta che viene a trovarlo, non vuole essere insolente con suo fratello.



\- Non ti conviene guidare. Fino a domani sera sono solo, ma domani Nuria può portarti a casa se vuoi\...

</div>

Pedro Vargas risponde di no.



\- Ancora un po' di melone?

\- Forse più tardi\...

\- Niente melone la sera: «*Al mattino oro, a mezzogiorno argento e la sera piombo*». Non ricordi il detto del nostro vecchio padre?

</div>

I proverbi, certo, Pedro Vargas ne conosce molti: «meglio un uomo oggi che una gallina domani»*.*



\- Ricordo molte cose di nostro padre. Per esempio, perché era entrato nella *Guardia Civil*.

\- «Perché ogni cosa resti al suo posto».

\- Proprio così. «Perché ogni cosa resti al suo posto». Signor Emilio di qui e Signor Emilio di là, tutti conoscevano e stimavano Emilio Vargas, tutti lo chiamavano per nome.

\- Il nostro è un paese piccolo.

\- In un paese piccolo, la stima e l'odio sono sempre più grandi.

\- Non sparò mai un colpo. Nemmeno in aria.

</div>

Quella era una coltellata. Non avevano mai parlato a quattrocchi della questione, ma il fratello sapeva della *Guerra del Nord* degli anni '80 e non era d'accordo con i metodi che avevano utilizzato. Nemmeno il figlio di Pedro Vargas lo era, in questo assomigliava a suo zio. Gli creava una specie di risentimento vedere che attorno a lui nessuno era in grado di mettersi nei suoi panni.



\- Nostro padre\... io direi che ha confuso l'essere un *guardia civil* con l'essere un guardiano notturno -- dice Pedro Vargas.

\- Non è il tuo caso\...

\- Da piccolo non volevi essere come lui? Non l'hai mai voluto? Voglio dire quando eravamo dei mocciosi\... Cos'era per te essere *guardia civil*? Allora la «sindrome del Nord» e tutto il resto non erano ancora stati inventati\...

\- Ma Franco era ancora vivo quando ci sei entrato tu, Pedro\... tu avresti potuto scegliere un'altra strada.

\- Come hai fatto tu, vuoi dire?

</div>

Il fratello rimane in silenzio. Non gli era mai piaciuto che Pedro fosse entrato nella *Guardia Civil*. Lui si era sempre dedicato all'agricoltura, ai sindacati dei contadini, non aveva mai avuto la tentazione di andarsene da Palencia, nemmeno quando sembrava che tutta la famiglia sarebbe morta di fame. La sua cooperativa era fallita due volte, e Pedro per due volte gli aveva dato dei soldi. Per non parlare degli studi di economia della nipote Nuria.



\- Quando entrai nella *Guardia Civil* credi che pensassi a Franco?

\- Quindi non te ne penti.

\- Ognuno vive la propria vita. Facciamo quel che possiamo.

</div>

Su queste due ultime frasi i due fratelli erano d'accordo. Potevano averle pronunciate sia Pedro sia suo fratello. Tuttavia l'assenza del pentimento aveva sfumature diverse per i due fratelli.

Vargas dice tre preghiere davanti alla Vergine di Vera Cruz. Per un momento gli è sembrato che la statua assomigliasse a Ivan Lendl. Ogni tanto gli succedevano cose di questo tipo, da quando aveva smesso di prendere i farmaci per i suoi disturbi mentali. 'Affanculo. Ne aveva abbastanza di quelli che prendeva per il tumore.

Don Gregorio lo riceve a braccia aperte. Pedo Vargas era stato generoso quando era caduta la campana e aveva messo dei soldi per comprarne una nuova. La sua era stata una *donazione anonima*. Era quello che gli era rimasto dopo aver comprato la casa di Nerja. Anche quello era successo negli anni '80, non c'era tanto controllo come adesso sul denaro sequestrato ai narcotrafficanti. Nemmeno sulle fatture della Chiesa, a quanto pare. Anche adesso avrebbe messo in dubbio la correttezza fiscale di quest'ultima. Benché la frequentazione della chiesa fosse molto diminuita, tra una cosa e l'altra, gli affari che meno ne avevano risentito erano stati quelli di Don Gregorio. Il prete si accorge subito della bombola d'ossigeno con ruote che Vargas trascina.



\- Ti ha preso i polmoni, vero?

</div>

Vargas ha deciso che non si lascerà più fare nessuna iniezione, radiografia o TAC. Le ultime visite non sono servite ad altro che a confermare che le metastasi hanno invaso altre zone del suo corpo. Ha perso la guerra, ma purtroppo, a differenza di un maresciallo, non può ordinare ai suoi uomini di ritirarsi e lasciare il campo di battaglia. Erano inutili le Star, le Beretta, i Benelli semi-automatici. Perché il campo di battaglia era il suo corpo. Era troppo facile pensare che l'estendersi del granchio all'interno del suo corpo fosse la conseguenza delle sue cattive azioni: castigo divino, Soto e Zeberio che marciscono dentro di lui, due ragazzi giovani e smilzi, il veleno di due scheletri che si diffonde nelle sue viscere e nei suoi polmoni. No, le cose non erano così semplici, ma la mente umana a volte funziona in modo così semplice\...

Vargas era rimasto senza parole quando, mentre chiedeva al medico di aumentare le dosi di morfina, aveva sentito sua moglie dire:



\- Questa è una tortura*.*

*</div>*

Alla fine pare che la verità venga sempre a galla.

Vargas racconta al parroco i fatti di quei giorni di ottobre del 1983, ma non come ha fatto finora, cioè come chi dice a se stesso «hai fatto quel che dovevi fare», ma in un altro modo: esattamente come li ricordava, senza tralasciare nessun dettaglio, senza fare lo sforzo di giustificarsi. Come non li aveva mai raccontati nemmeno a se stesso, stupendosi di come si inanellano una dopo l'altra le parole e le frasi che escono dalla sua bocca. Gli riporta anche le parole di Rodrigo Mesa, senza fare il suo nome:

«Ridotti così, devono sparire».

Ogni tanto si porta la maschera dell'ossigeno al viso, e prende un'altra boccata di quel respiro dalla bombola, contenitore di ultimi respiri, senza sapere quando arriverà davvero il suo ultimo respiro. È iniziato il conto alla rovescia. E l'ultimo respiro può essere più d'uno. Sono lontani i tempi in cui poteva giocare una partita di tennis di cinque set senza stancarsi. Le simulate proteste di McEnroe, «*Mister Mc Enroe, il suo taglio è perfetto!*» «*Con quello può fare la barba a tutti!*».



\- Quello che mi racconti è terribile, *Varguitas* -- sente dire al parroco, ed entrambi rimangono in silenzio.

</div>

Si porta la maschera al viso, ma questa volta non perché abbia bisogno di ossigeno, ma per coprirselo.

Raccontare cose terribili a un prete compassionevole. Cosa rendeva questo possibile all'inizio del XXI secolo? La risposta è molto semplice: coscientemente o no, chi si confessa sa che non c'è istituzione che abbia commesso tante crudeltà come la Chiesa. È molto più facile raccontare le atrocità commesse a qualcuno che ne ha fatte di simili, sapendo che l'istituzione che si ha di fronte è stata molto più sanguinaria della propria. Come aveva fatto a non rendersene conto nessuno? Le atrocità commesse, l'Inquisizione, la dittatura interna erano il maggior capitale morale della Chiesa: il suo modo di funzionare era opaco, per questo continuava ad attrarre gente opaca, raccogliere le loro confessioni e con esse fare degli affari. Aveva la forza d'attrazione dei buchi neri. Nel momento in cui la Chiesa dovesse diventare trasparente e democratica, sarebbe finito il suo potere.

Vargas si sente tranquillo, in pace. Comodo, inginocchiato in quel confessionale di legno. Fuori fa troppo caldo e al fresco della chiesa non ha bisogno della maschera di ossigeno così frequentemente, questa è la verità. Avrebbe passato lì tutto il pomeriggio, nella penombra, in attesa della sentenza. Sente un po' di curiosità, a dire il vero: erano troppi anni che non si confessava, senza confessarsi «veramente» - Beretta e Benelli - e non sa se il prete gli dirà «*ego te absolvo*» o se lo benedirà con la mano. Non sa che penitenza possa venire in mente al compassionevole parroco, e ancora meno sa se, vedendolo in quelle penose condizioni, non gli avrà fatto pena.

Vargas si ricorda del viaggio di nozze in Italia, di come erano rimasti colpiti, durante la visita al Duomo di Milano, al vedere all'interno della gigantesca cattedrale dozzine di confessionali uno accanto all'altro all'altro, di legno, uno più bello dell'altro: lì ci si poteva confessare in una dozzina di lingue. Un vero processore multilingue di segreti. Vicino a tutti quei piccoli confessionali, ne avevano visto uno più grande: *penitenza maggiore*. Lui e la moglie avevano scherzato su che grave peccato si sarebbe dovuto commettere per poter entrare in quel confessionale.

Adesso lo sapeva.

Sembra che effettivamente la verità alla fine venga sempre a galla. Ma la maggior parte delle volte succede troppo tardi, quando non serve più a niente. La verità è come il melone: al mattino oro, a mezzogiorno argento e la sera piombo.

La verità viene sempre a galla e, nella maggior parte dei casi, succede perché chi l'ha tenuta nascosta a un certo punto parla, per volontà di chi ha tenuto il segreto e non per il tenace lavoro di indagine di chi l'ha cercata. Ognuno denuncia se stesso alla fine. Quindi la maggior parte dei romanzi polizieschi si fonda su una falsità. Non sono per niente credibili. La cosa più importante è sempre la confessione spontanea, più di qualsiasi geniale indagine.



\- Bisognerebbe far sapere alle famiglie dove si trovano le ossa -- gli sussurra il prete, e Vargas capisce qual è la sua penitenza.

</div>

<br/>

<br/>

<p class="linepull">Cosa aveva spinto Fontecha ad intraprendere quella relazione -- era stato davvero lui a iniziare? Non era forse stata Belèn? - non era facile da spiegare.</p>

Le lunghe ore e i giorni di lavoro che avevano passato assieme, le notti trascorse fuori casa nello stesso hotel in camere diverse, ma anche e soprattutto alcuni momenti di intimità che si erano creati durante quelle lunghe ore, noiose, neutre e insipide, senza nessuna intenzione previa di scivolare verso una relazione fisica e sentimentale; momenti che inaspettatamente avevano avvicinato la loro relazione professionale al loro mondo personale. Uno degli episodi che raccontava a se stesso -- sicuramente falso, quindi -- era quello dell'intervista rilasciata a un inviato speciale del *New York Times*. L'intervista era stata lunga anche se poi nel reportage il giornalista gli aveva dedicato solo tre o quattro righe; Belén aveva fatto da traduttrice. E non solo da traduttrice, ma anche da interprete, sussurrandogli all'orecchio le domande lunghe e impegnative del giornalista, seduta accanto a lui sul divano. Quella vicinanza, la coscia della ragazza contro la sua, le sue labbra così vicine al suo orecchio, la sua dolce voce sussurrante, l'avevano definitivamente ammaliato. Fontecha aveva pensato che avrebbero potuto passare così ore e ore, fermi, come chi sussurra ai cavalli, lui trasformato in cavallo e Belén in sussurratrice. Lo eccitava averla così vicina, quel profumo di petali bianchi, l'aroma della crema idratante che usa per il viso. Era nervoso prima di quell'intervista, ed era stata una sorpresa che Belén si sedesse così vicino a lui, con le gambe, la vita e anche le spalle a contatto, in modo così evidente. Quando gli spiegava le domande, ogni tanto guardava le mani della ragazza in movimento per non dover sostenere il suo sguardo -- questo lo innervosiva ancora di più -; voleva dimostrare di mantenere l'attenzione, che capiva le domande, sì, ma quello che Fontecha realmente desiderava era prendere quelle mani e accarezzarle, entrare in contatto con quella pelle fine, con quel morbido tessuto. Tutto molto professionale, solo professionale e nient'altro che professionale, un impersonale esercizio ininterrotto di traduzione; avevano parlato solo di politica, della società basca, della passione dei nazionalisti baschi e della visione critica che Fontecha aveva di tale passione. Fontecha aveva desiderato che quell'intervista non finisse mai: «Che faccia domande lunghe, voglio continuare a sentire la traduzione di Belén all'orecchio».

Finita l'intervista nella hall dell'hotel, ne avevano parlato, per la prima volta nella stessa stanza: Fontecha le aveva raccontato che gli si accelerava il polso perché aveva pensato che Belén, al tradurgli le domande all'orecchio gli avrebbe visto anche l'ultimo pelo, Belén gli aveva confessato che temeva che il suo alito risultasse sgradevole a Fontecha, «come se anche le orecchie potessero sentire gli odori»\... E dopo gli incontri in hotel, era venuto il momento di conoscere la casa di Belén, un passo importante, di quelli che fanno venire le vertigini; erano entrati dal garage, temendo che qualcuno li vedesse, molto tardi, ma nessuno li aveva visti e si erano sentiti in salvo nelle braccia uno dell'altra. E la sua casa, una casa semplice, accogliente, umile fino alla commozione, la casa di chi non è più uno studente ma non ha ancora il denaro sufficiente per lasciarsi afferrare dalle grinfie del design -- a differenza di quanto pensasse, nel partito non sembravano essere così generosi con gli stipendi dei responsabili della comunicazione -; mobili e stoviglie dell'Ikea, niente a che vedere con il Diritto Economico, più con la Belén normale e autentica, in linea con gli abiti che indossava, un sottotetto che sembrava un solaio, anche un po' bohémien, perché non dirlo, e che belle la sua vergogna e la sua preoccupazione quando gli ripeteva che per lui quel luogo forse era *poca cosa,* «ho una casa molto normale», quante volte non avrà ripetuto quella scusa, sicuramente senza sapere che Fontecha si sentiva molto più a suo agio lì che nella propria casa, che gli avrebbe riacceso i ricordi intermittenti di quando era uno studente, che quella casa l'avrebbe ringiovanito quanto la pelle vellutata di Belén, che si sarebbe commosso al vederla a gambe aperte sopra di lui, afferrargli e accarezzargli il sesso come se fosse suo, trasformata ai suoi occhi in un improbabile travestito, «erano anni che nessuno mi masturbava».

E poi, quello che gli amanti occasionali che vogliono continuare ad esserlo non devono mai fare: il rischio di conoscere la vita domestica dell'amante, preparare assieme pasti veloci che lasciano più tempo al sesso, imparare ad aprire e chiudere le cerniere dei vestiti di Belén, sussurrandosi frasi all'orecchio, sottovoce, la colpa è dell'inviato speciale del *New York Times*, di quelle parole tradotte all'orecchio.

Vivere quel rischio e precipitare. Il rischio di precipitare e sapere che avrai la possibilità di farlo ancora.

<br/>

<br/>

<p class="linepull">Quando legge che a Cartagena hanno identificato le ossa di Soto e di Zeberio, Rodrigo Mesa chiama subito Vargas. Ma lui non gli risponde. Preso dall'impazienza, ci prova con Fontecha.</p>

L'ultima voce che Fontecha avrebbe voluto sentire era proprio quella di Rodrigo Mesa.



\- Hai visto i giornali?

</div>

«A volte portano anche i cani».

«I cani?»

«Sì, per allenarli».

«D'ora in poi, che non ce li portino più. Per un periodo sono finiti i cani, le moto e le partite di tennis. È chiaro?».



\- Rodrigo\...

\- Hai letto il giornale? - sente di nuovo.

</div>

Javier Fontecha non ha bisogno di aprire il quotidiano per sapere cosa racconta, anche se avrebbe letto subito la notizia, trasversalmente, come chi sa tutto, per vedere quanto si allontanava dalla versione che lui aveva già mentalmente scritto, e soprattutto per verificare se apparivano il suo nome e cognome.

Il suo nome e cognome non ci sono, tuttavia -- le strade della mente sono imperscrutabili - Javier Fontecha non si tranquillizza.



\- Ho bisogno di un buon avvocato -- dice Rodrigo Mesa in tono minaccioso -, non il pagliaccio che mi avete dato l'ultima volta.

\- Per telefono no, Rodrigo\...

\- Allora dove ci troviamo?

</div>

Appena Fontecha arriva a casa, Patricia si rende conto del suo pallore.



\- È successo qualcosa, Javier?

</div>

Da quando si era interrotto il cessate il fuoco dell'ETA, Patricia presta maggior attenzione a suo marito, a quando esce e torna, agli imprevisti, alle notizie della radio. Quando ha vicino una TV o una radio guarda spesso l'orologio e accende puntualmente la radio all'ora del notiziario, ascolta il primo minuto per assicurarsi che né suo marito né nessun altro sia morto: lo tsunami in Malesia, il terremoto a Haiti, gli accordi sindacali in bilico, l'influenza aviaria che colpisce duramente l'Asia. «Bene, mi dispiace, ma quello che il corpo mi chiede è un respiro di sollievo». È cosi: il diametro delle catastrofi che ci interessano è limitato, e diventa sempre più piccolo con il passare degli anni. «Anche per oggi non hanno ucciso Javier», oppure, al massimo «un altro giorno senza attentati», dice a se stessa e il suo cuore -- quel cuore di cui conosce bene il funzionamento, con le sue valvole, le sue ischemie e i suoi elettrocardiogrammi a picchi - torna alla normalità, il cellulare smette di essere una bomba a orologeria, una bomba a mano in tasca sul punto di scoppiare in mano al suo portatore, e torna ad essere un normale strumento di comunicazione: un divertente strumento per ricevere e mandare messaggi frivoli. Sta male quando aspetta Jabier, soprattutto quando sa che il marito ha preso parte a qualche atto pubblico, pur sapendo che in realtà quelli sono i più sicuri, che la maggior parte li *liquidano* - «Per Dio, che verbo è mai questo?»- al mattino presto, quando meno se l'aspettano, approfittando di un minimo errore o di un attimo di rilassamento nelle misure di sicurezza, compreso il guardaspalle, per collocare sotto l'auto una bomba-lappa, «come i topi»; e sa che rimaneva da fare ben poco, che l'unica cosa che restava erano i loro cuori spezzati, e che era impossibile rimetterli in funzione con una scintilla, non c'erano valvole di maiale o metalli in leghe speciali che potessero rianimarli. Patricia è abituata a vedere il sangue nel suo lavoro: trasfusioni, un getto di sangue che zampilla inaspettatamente, i guanti di lattice, le mascherine e i camici che finiscono nella spazzatura dopo le operazioni più complesse; solo raramente perdono qualche paziente in sala operatoria, maschere ieratiche impossibili da rianimare, aneurismi difficili da individuare, non sempre il miracolo è possibile. Quello fa parte della sua professione: alcuni odori, alcune immagini e alcuni gesti, precisi e accurati, ormai svolti in modo meccanico, a forza di ripeterli. Gli incredibili progressi tecnologici degli ultimi anni li hanno obbligati ad imparare sempre nuove tecniche e nuovi gesti -- ne erano testimoni, nella libreria di casa, accanto ai romanzi che piacevano a Javier, i tomi di chirurgia che riempivano gli scaffali e gli articoli di ricercatori statunitensi e australiani -, ma il sangue era sempre sangue, ed era abituata al disegno esatto del bisturi, al taglio calcolato, a toccare uno sterno con la punta delle dita. Ben diverso cosa sarebbe stato trovare suo marito dissanguato su un marciapiede. Anche se non gliel'aveva mai confessato, ci pensava spesso, tutte le volte che lui le dava un bacio prima di uscire di casa. Gli avevano cambiato gli orari e le abitudini quotidiane, per fortuna i figli erano già all'università o si erano sposati -- ognuno aveva i suoi, frutto di precedenti matrimoni, in un'altra vita -. Avevano dovuto confessarsi reciprocamente di essere stati fortunati ad avere i figli da giovani, così che quella brutta storia interessava solo loro e non la loro prole. Il male minore. Ma il minore di un grande male, in ogni caso.



\- È successo qualcosa, Javier?

</div>

Amare qualcuno significa non rinfacciargli mai le svolte o i cambiamenti di coordinate che abbiamo fatto per lui; quante volte il festival di rimproveri rovina una relazione: «Se non fosse per te, per me è la stessa cosa, ma tu, non ti tendi conto che se non fosse stato per te io, per te ho detto di no, per te non sono andato, per te e per i bambini ho rinunciato; non te ne rendi conto?»; «Amare qualcuno, Javier», pensa Patricia spesso, «significa non confessargli che hai rinunciato alla chiacchierata dopo il lavoro con i colleghi che prima ti piaceva tanto, alla birra del pomeriggio che prendevi con i neurochirurghi del Policlinico e con il responsabile della chirurgia plastica, perché? Per essere in macchina prima delle sette, e non alle sette e un quarto, perché vuoi sentire le notizie del giornale radio, seduta nella tua nuova auto, avvolta dall'odore di pelle nuova. E amare significa anche pregare senza avere fede, mentre guardi il cellulare come se fosse un oracolo, sperando che nelle notizie non pronuncino il nome del marito».



\- È successo qualcosa, Javier?

</div>

«Lo amo, l'ho amato e mi sono abituata a vivere con lui, poi l'abitudine ha preso peso e ne ha perso l'amore, ma non si può forse amare un'abitudine?». Si è scritta tanta letteratura, tanta fiction, tanta psicoanalisi da quattro soldi su questa semplice equazione: come rendere compatibili l'abitudine e gli ormoni, come coniugare la ragione e la passione senza autodistruggersi, come accettare le battaglie che si scatenano e si perdono dentro di sé, e continuare a camminare per strada con dignità e a testa alta, con un aspetto e un atteggiamento che qualche anno fa avremmo considerato ridicolo in noi stessi.



\- È successo qualcosa, Javier?

</div>

È qualcosa che le viene dall'abitudine, è l'abitudine che le ha dato la capacità di leggere il volto di Javier come se fosse il palmo della sua mano, succede con gli anni, è l'unica cosa di cui siamo grati al passare del tempo: arriva un momento in cui tutte le facce e tutti i tipi di persona ci sembrano già visti da qualche parte, nei visi di qualcun altro. «Non c'è più niente di nuovo, e da un certo momento in poi è un fatto tranquillizzante che non ci sia più niente di nuovo», pensa Patricia, «e per questo so che il pallore di mio marito significa qualcosa, e mi importa cosa significa perché lui è vivo ed è qui con me, e perché il bacio che mi ha dato stamattina, allora non lo sapevo ma adesso sì, non è stato l'ultimo».

Javier le risponde di no, non c'è niente di cui preoccuparsi, ma Patricia sa che non è vero e che presto Javier Fontecha parlerà.



\- Patricia, devo raccontarti una cosa.

<br/>

<br/>

<p class="linepull">- Abbiamo dovuto darle sei punti, ma sua moglie sta bene.</p>

\- Grazie mille, ecco, in realtà\... Non è mia moglie, siamo colleghi.

</div>

Il medico lo guarda da sopra gli occhiali sporchi che sembrano troppo leggeri per la sua miopia.



\- Come si è procurata la ferita?

</div>

«Stavamo scopando come pazzi, se Lei avesse sentito i suoi versi. Questa femmina mi fa ringiovanire di vent'anni».



\- È scivolata ed è caduta all'indietro, ha sbattuto contro il comodino\...

</div>

In quel momento si rende conto che non ha accordato una versione comune con Belén. Non sa cosa abbia detto lei ai medici. È preso dal panico. L'emorragia era importante, le aveva messo del ghiaccio sulla nuca ed erano corsi al pronto soccorso senza pensare ad altro.

Il medico rimane in silenzio, scrive qualcosa sul quadernetto che ha in mano.



\- In questi casi\... dobbiamo redigere un rapporto, come Lei saprà.

</div>

«Come Lei saprà».

Javier Fontecha cerca di parlare senza che la sua voce tremi troppo.



\- Capisco.

</div>

Quando hanno portato avanti in Parlamento la legge sulla violenza di genere, Fontecha non immaginava certo che avrebbe avuto delle conseguenze su di lui.



\- Può vederla, se lo desidera, le abbiamo dato dei calmanti. Non sembra che ci siano dei coaguli, ma la cosa migliore è che passi la notte qui.

</div>

La povera Belén si sente colpevole, come se fosse stata lei a disegnare quello spigolo appuntito del comodino.



\- Stai bene?

\- Sento la pelle che tira, ma non è doloroso. Hanno dovuto tagliarmi una bella ciocca di capelli per poter cucire meglio. Io\... non so cosa dire, Javi. Mi dispiace molto\...

</div>

Quella faccia da scoiattolo spaventato. Fontecha avrebbe voluto parlarne con dolcezza, ma è troppo preoccupato.



\- Dimmi\... i medici ti hanno chiesto come te la sei fatta?

\- Gli ho detto la verità\... Ecco, la verità\... che stavo facendo le pulizie e sono andata a sbattere contro l'armadio\...

\- Contro l'armadio, gli hai detto?

</div>

Belén diventa improvvisamente del colore di una candela. La sua preoccupazione finora non era stata quella. Di colpo si rende conto che non è uno scherzo, che quella sciocchezza può arrecare a Fontecha un danno assai superiore a quello che aveva pensato.



\- Hanno chiesto anche te? Cosa gli hai detto?

</div>

Fontecha confronta mentalmente la versione dei fatti data da Belén con la sua, velocemente, «è scivolata ed è caduta all'indietro»; «stavo pulendo e sono andata a sbattere con la testa\...», non erano la stessa cosa, ma potevano essere complementari. Ma lui aveva detto contro il *comodino,* lei invece, l'*armadio*.



\- Non preoccuparti per questo.

\- A cosa stavamo pensando, Javi? Non dovevi accompagnarmi fin dentro l'ospedale\... se questo dovesse crearti dei problemi, non me lo potrei mai perdonare.

\- Adesso riposa e cura la ferita, dimenticati di tutto il resto.

</div>

Javier Fontecha non sa come salutare Belén. Le darebbe un bacio sulla bocca, ma attorno a loro ci sono le infermiere. In qualunque momento potrebbe entrare anche il medico. Le stringe la mano, accarezzandole con il pollice tutte le dita. Belen gli risponde stringendogli forte la mano.



\- Domani mattina ti manderanno a casa, non è stato niente.

</div>

Belén si porta la mano di Fontecha alle labbra.



\- Ti amo, Javi. Adesso vai a casa prima le cose si complichino ancora di più.

</div>

«Ti amo, vai a casa»: le prime parole le ha pronunciate l'amante, le altre la segretaria.

Fontecha le dà un ultimo bacio sulla fronte, e il ricordo del corpo nudo di quella donna che poche ore prima stava abbracciando gli attraversa la mente come fosse una freccia, il sesso selvaggio a letto; ricorda come, per il suo smisurato desiderio di prenderla in braccio e vedere i suoi seni dondolare davanti a lui, ha fatto girare Belén perché potesse cavalcarlo, cambiando posizione senza sfilare il sesso da dentro il suo corpo; come nell'ultimo fremito dell'orgasmo Belén avesse girato la testa all'indietro e avesse colpito, senza volerlo, lo spigolo del comodino sul quale era accesa una lampada. Fontecha si era spaventato. Per un attimo Belén aveva perso conoscenza.

Javier Fontecha prende l'ascensore dell'ospedale e si avvia verso l'esterno. Gli sembra che tutti lo conoscano e che tutti lo guardino. Non ce n'è motivo: è un normale cittadino, al quale succedono degli imprevisti come a tutti. Forse non è altro che paranoia, ma forse la gente si sarebbe stupita che un politico come lui andasse in giro senza scorta. «È scivolata ed è caduta all'indietro», «stavo pulendo e sono andata a sbattere con la testa\...». Oltre al senso di colpa, Fontecha sta cercando di calcolare le conseguenze che potrebbe avere sulla sua carriera politica quella visita in ospedale. Cerca di convincersi del contrario, ma gli risulta particolarmente irritante la tendenza che hanno le cose ad andare storte quando tutto sembra sotto controllo. Per fortuna nessuno l'ha visto entrare né uscire dalla casa di Belén, per fortuna ha preso l'ascensore direttamente dal garage.

Ma, nonostante tutto, non si può mai avere la certezza assoluta.

<br/>

<br/>

<p class="linepull">La sua candidatura alle primarie è appesa a un filo: Fontecha è stato chiamato a dichiarare nel caso Soto e Zeberio. Il partito, comunque, lo ha appoggiato pubblicamente. Tre giorni prima che la notizia diventasse pubblica, Patricia se n'è andata a casa dei suoi genitori. In poche settimane, la vita che aveva fatto fino ad allora era stata sconvolta.</p>

Cos'era che Patricia non gli perdonava? Aver preso parte alla guerra sporca? L'averle nascosto di aver preso parte alla guerra sporca? Averle confessato la verità troppo tardi? Si aspettava forse che lui negasse tutto, sarebbe stato meglio? Fontecha aveva sempre considerato Patricia la donna della sua vita, ma negli ultimi due mesi non tanto: adesso aveva Belén, che non beveva bottiglie di Pauillac che costavano lo stipendio di un precario, possedeva un'aura giovane e inesauribile e nutriva per la politica e per i politici un rispetto e una stima che Patricia non aveva, e soprattutto credeva nella sua innocenza. Aveva intenzione di lasciare Patricia prima o poi, e il fatto che lei l'avesse anticipato non faceva che facilitargli le cose. Javier Fontecha apre una bottiglia che Patricia teneva per qualche occasione speciale, e decide di invitare Belén a casa.



\- Mia moglie non c'è, puoi fermarti a dormire.

</div>

Belén all'inizio si mostra reticente, ma alla fine accetta. «Patricia è in viaggio per lavoro, a Bordeaux», la lontananza gli dà sicurezza.

Javier Fontecha ha pensato a tutto: lascerà passare alcune settimane prima di dire a Belén che ha confessato a Patricia la loro relazione e che hanno deciso di separarsi come buoni amici civilizzati. Che veda che lui è un *gentleman* e che è disposto a lasciare tutto per lei.

Belén arriva a casa di Fontecha con delle profonde occhiaie, un'ora più tardi di quanto avevano accordato. Non si scusa per essere arrivata in ritardo.



\- Sono stata con gli avvocati del partito.

</div>

Fontecha si stupisce.



\- Pensavo fossimo d'accordo per domani\...

\- Per portare avanti il lavoro\...

\- E? Ci sono novità?

\- Vogliono che tu rinunci a presentarti alle primarie.

\- Cosa? Non se ne parla nemmeno. Sarebbe come dichiararmi colpevole!

\- Non è così: al processo negherai tutto, ovviamente. Tu non sapevi niente e hanno agito di loro spontanea iniziativa. Ti metteranno a disposizione i migliori avvocati. La chiave è il funerale di Trota. Dichiarerai che tu sei stato l'unico a parlare con Rodrigo Mesa. Mesa è già stato avvisato\...

\- E non può farsi carico di tutto Rodrigo Mesa? Alla fine furono lui e Vargas\...

\- È quello che abbiamo provato a fare all'inizio, ma hanno troppi dati che ti vincolano a Rodrigo Mesa\... capisci? Troppi fili\... Hanno le registrazioni, la confessione di Vargas\... C'è anche quella di Diego Lazkano\...

\- Avrà qualche punto debole\... ci sarà qualcosa su cui attaccarlo\...

\- Lo stiamo indagando a fondo\... Ma ha riconosciuto il palazzetto di *El Cerro*\... ; mi dispiace, Javier\...

\- Non è possibile\... Io\... Mi lasciano solo? Anche tu? Volete che me lo appioppi tutto io? Mi manderanno in galera!

\- Non pensare al peggio. E se dovesse succedere, sai che sarò al tuo fianco\...

\- Se questo si viene a sapere, è la fine, Belén! Non te ne rendi conto?

\- Mi avrai al tuo fianco, prepareremo con cura il processo. Non dovrai andare in carcere. Ma dovrai ritirarti per un periodo. Come decisione tua.

\- Allora perché il partito mi ha dato il suo appoggio?

\- Perché sperano che tu ti ritiri spontaneamente.

\- E se non accetto? E se decido di raccontare tutta la verità? Anch'io non ho fatto altro che obbedire agli ordini, ero costretto, mi parlarono di ragioni di Stato, mi ricattarono\... Se non mi lasciano essere candidato, tutto il resto non importa\... ho già scontato il mio esilio in Europa\...

\- Javi\...

\- Cosa? Mi chiedono troppo\... Come amica: non credi che dovrei dire la verità? Se devo andare in galera, non ci andrò da solo! Che si sappia tutto una volta per tutte e basta! Se anche quelli in alto si vedranno coinvolti, ci concederanno più velocemente la grazia!

\- Per te non ci sarà grazia, perché non ci sarà condanna.

\- Mi sembri troppo sicura.

\- Devi lealtà a quelli che ti hanno nominato.

\- Non ti riconosco più, Belén. Gli hai passato informazioni alle mie spalle? Da che parte stai? Con il partito o con me?

\- In questa faccenda siamo assieme.

\- No, non lo siamo. Tu in questo non c'entri niente. Non stavi con me a quei tempi. Non puoi immaginare che inferno fosse quello, Belén. E sai cosa ti dico? Che sono disgustato\... Dirò la verità. Che si sappia tutto.

\- Pensaci bene, Fontecha\...

\- Adesso mi chiami Fontecha?

</div>

Belén fissa lo sguardo sui costosi mobili della casa. Quanti appartamenti si potrebbero arredare con mobili dell'Ikea, vendendo quelli?



\- Tengono intrappolata anche me. Sanno di quando siamo andati assieme all'ospedale. Non è stata una bella idea.

</div>

Javier Fontecha si arrabbia ancora di più:



\- Cosa vuoi dire, Belén? Saresti disposta a testimoniare contro di me?

\- A volte sembri stupido, Javi: non hanno bisogno della mia testimonianza. Possono utilizzare la cartella clinica, nel registro del pronto soccorso c'è la tua firma. Sono sufficienti due copie: una per tua moglie e un'altra da mandare al quotidiano *El Mundo* indirizzata a quel Julio Virado che ti stima tanto. Anche senza la mia testimonianza, il risultato è lo stesso, forse peggiore, perché il mio silenzio confermerebbe la peggiore delle ipotesi: «Candidato socialista picchia la sua segretaria», questo a grandi lettere, e sotto: «Aveva una *relazione* con lei». Uno scandalo. Anche se ne esci bene dal processo, dovresti comunque ritirarti.

\- Ma non è vero\...

\- Non è vero?

\- Che ti ho picchiata!

\- Questa è una novità. Da quando importa la verità? Non te lo perdoneranno: né la verità in minuscola né la menzogna a lettere cubitali.

\- Pensavo che fra di noi ci fosse qualcosa di speciale.

\- Questo non cambierà, tesoro\... Ma sai bene che non avevo altra possibilità.

</div>

Javier Fontecha non parla.



\- Perché\... a tua moglie non hai detto che mi hai accompagnata all'ospedale, vero?

</div>

Javier Fontecha resta in silenzio.



\- Come sospettavo.

</div>

<br/>

<br/>

<p class="linepull">Le ha perdonato tutto, anche l'aver messo sullo stesso piano la lealtà verso il partito e quella nei suoi confronti. Hanno continuato a essere amanti. L'ha avuta accanto durante tutto il calvario del processo, e questo significa molto.</p>

D'altra parte, come si festeggia la libertà? C'è qualche modo per festeggiare la libertà quando ti sei liberato *in extremis* dalle accuse di atti di cui sei colpevole, e sapendo che Rodrigo Mesa, Vargas che è moribondo, e tanti altri che hanno avuto a che fare con i portoghesi dovranno passare un periodo in carcere? Sono tutti uguali i modi di festeggiare? Lo champagne è ridicolo, ma a volte non ci sono alternative a cadere nei luoghi comuni e rispettare quello che sta scritto. Con la bottiglia - che ha lasciato per il post-sesso -- di *Taittinger* schiumante, Fontecha riempie due bicchieri, colmo d'allegria:



\- Per noi\...

</div>

Belén si sistema una ciocca di capelli dietro l'orecchio. Risponde al brindisi e sorride, un po' forzatamente.



\- Dovrò passare un periodo in frigorifero, ho due o tre offerte di imprese private. Mi hanno proposto di entrare nella fondazione, ma non so\... troppo noioso per chi è abituato al nostro livello di adrenalina, non credi?

\- Senza dubbio\...

\- Ovunque vada, ti voglio con me, ovviamente. Questo non è negoziabile.

</div>

Fontecha afferra per il braccio Belén. Lei appoggia il bicchiere di champagne sulla televisione, senza averlo nemmeno assaggiato.



\- Cosa succede, Belén?

\- Dimmi una cosa: con tua moglie hai già festeggiato o festeggerai dopo? Hai un'altra bottiglia di *Taittinger* in macchina? L'hai comprata tu o l'hai fatta comprare a qualcun altro? Sono curiosa, mi piacerebbe saperlo\...

\- Non capisco\... Vuoi che lasci Patricia? La lascerò presto\... Come avrai notato, durante il processo non mi è mai stata accanto.

\- Ecco\... Non ci girerò attorno: mi hanno offerto di lavorare al Ministero della Presidenza.

\- A Madrid? Chi?

\- Fuchs e il suo gruppo.

\- Non capisco\...

\- Si dice che sarà lui il prossimo candidato socialista alle elezioni generali. Una volta fuori tu, Erviti e Subiol sicuramente si ritireranno.

\- Fuchs è sempre stato un uomo nell'ombra\... Non era nemmeno fra i candidati\...

\- No, ma verrà fuori, in nome della necessità di un candidato di consenso.

</div>

Fontecha si sente nella pelle di qualcuno che non è lui e che non gli piace, pronuncia parole che non sono sue.



\- Non penserai di accettare, vero?

</div>

Belén non risponde. Fontecha avrebbe dovuto capirlo fin dall'inizio. Negli ultimi mesi si era dedicata ad *aiutarlo!* Come no! Ma soprattutto ad *occuparsi* che lui non uscisse dai binari. Su incarico di qualcuno. Su incarico di Alberto Fuchs e del suo gruppo. E Fontecha ci era cascato.

Decide di tenerla sotto pressione, senza aspettare la risposta della ragazza.



\- Non sei preparata.

\- Mi hanno detto che hanno bisogno di persone nuove, Javier.

</div>

Fontecha non può trattenere un sorriso amaro. *Hanno bisogno di qualcuno che non sia corrotto, Javier,* questo è quel che voleva dire la ragazza. Hanno bisogno di una vergine, in grado di suscitare negli elettori speranze e illusioni. Una giovane donna che sappia conquistare l'elettorato sistemandosi una ciocca di capelli dietro l'orecchio. Fate posto ai giovani. Legge di vita. Il partito non era altro che una macchina per vincere le elezioni, di cosa si stupiva adesso Fontecha?

Sente un vulcano di gelosia e rabbia dentro di sé: Alberto Fuchs non sa inglese. Fontecha sa chi gli sussurrerà all'orecchio la traduzione.



\- Non sei preparata e lo sai.

\- Nessuno sa se è pronto finché non si mette in campo.

\- Quindi\... hai deciso.

\- Stiamo parlando di Alberto Fuchs\... I sondaggi non sono favorevoli, sarà una sfida partecipare alla campagna elettorale, se veramente alla fine si presenta lui\... Una campagna a livello statale, Javier, non posso rifiutare.

</div>

Le brillano gli occhi, non ha mai visto Belén così. Fontecha inizia a rinunciarci.



\- Oltre a lavorare per la Presidenza\... ti ha offerto anche qualcos'altro, vero?

\- Quando ci sarà il candidato, vuole che diriga il suo ufficio stampa.

\- E se vince, un ministero. Una ministra giovane e dinamica, per di più una donna. Tombola! Il Ministero per l'Uguaglianza, forse?

\- Fuchs è rimasto colpito del lavoro che ho fatto al tuo fianco, te ne sarò sempre riconoscente, Javier. Senza di te non avrei mai\...

</div>

Tutte le volte che dice Javier è come se desse un'altra martellata al chiodo che Fontecha ha in testa.



\- Cosa sai tu di Fuchs? Non lo conosci, Belén. Fino a poco tempo fa si è sempre mosso nell'ombra. Anche negli anni '80 si muoveva nell'ombra. Sai cosa significa questo? Ne sei informata?

\- Continueremo a vederci, non c'è ragione che tra di noi\...

</div>

Non vuole dare l'impressione di essere disperato, ma Fontecha pensa che sia arrivato il momento di cambiare atteggiamento, perché in realtà sì è disperato. Vuole suscitarle un po' di compassione, anche se sa che non funzionerà, perché lui, a differenza di Patricia, non è mai stato abile nell'iniettare la dose giusta di compassione.



\- Senza di te, Belén, non ne uscirò.

\- È la mia occasione, chissà se ne avrò mai un'altra del genere. Alcuni treni passano una volta sola.

\- Prima non parlavi così\... Sei cambiata molto dal Congresso straordinario di Toledo a oggi.

\- Prima non avevo chiaro cosa volevo. Adesso ho aperto gli occhi, grazie a te\...

\- Ultimamente non ti ho prestato molta attenzione, lo so. Ho imparato la lezione. Le cose cambieranno.

\- Mi dispiace, Javi.

</div>

Javier Fontecha da sopra il televisore prende il bicchiere di *Taittinger* che ha perso le bollicine e lo svuota nel water.



\- Ti faranno a pezzi. Non te ne rendi conto?

</div>

Fontecha si sente patetico mentre ascolta se stesso pronunciare quelle parole prese in prestito da Patricia. Il Minotauro vuole una ragazza giovane e quella giovane sarà Belén. O forse no. Forse non la faranno a pezzi e ne uscirà sana e salva. La ragazza avrà più possibilità di Javier Fontecha, è vero, è giovane, trasmette freschezza, che è quello che si apprezza, e le perdoneranno gli sbagli. Ha bisogno di un buon manager, nient'altro, un buon agente che le organizzi combattimenti facili, che le permetta di arrivare ai vertici poco a poco e senza bruciarsi. E questo manager è Fuchs. È realmente Belén l'eletta, quella indicata col dito dai baroni e dagli strateghi del partito dopo aver valutato molti fattori, oggi responsabile stampa del candidato, domani ministro, dopodomani la prima donna in Spagna candidata a Presidente? È veramente Belén la prescelta per questo cammino di tortura? Forse sì. Forse aveva ragione Patricia fin dall'inizio e Fontecha si era sbagliato a pensare che le avessero messo Belén come aiutante: *l'aiutante* era Fontecha*,* e non il contrario. Senza volerlo le aveva insegnato tutto quello che sapeva, quello che sapeva fare bene e soprattutto quello che faceva male e che avrebbe dovuto evitare. Javier Fontecha immagina una conversazione avvenuta molti mesi prima, tra Fuchs e Belén: «Quando stai con lui, fai attenzione a questo e a quello, i suoi punti deboli sono questo e quello, vigila tutti i suoi contatti in questo periodo. La cosa più importante è tenere una buona agenda. In caso di dubbio, silenzio. Non dire niente. È meglio pentirsi del silenzio che dover ritrattare quello che si è detto. Con te dobbiamo procedere poco a poco, a passo d'angelo».

Sì, l'hanno usato fin dall'inizio, e adesso che l'hanno spremuto per bene, lo abbandonano in un angolo, senza nemmeno ringraziarlo per i servizi prestati.

L'ultimo tiro è sempre il più disperato.



\- Fuchs era del gruppo\... Negli anni '80 veniva da Madrid ai funerali con la pistola\.... Al funerale di Trota\... Ricevemmo un *suo* messaggio\... «Garanzie»\... Questo lo sapevi?

</div>

Non risponde.



\- Ti ha parlato di questo, Belén?

\- Durante il processo hai avuto l'opportunità di raccontarlo, Javier. Adesso è troppo tardi.

</div>

Javier Fontecha si sente umiliato. Distrutto.

Ed è allora che vede Belén arrivare in una *hall* piena di gente, in ritardo, è vero, ma padrona di quella magia in grado di creare una dolce attesa, che la gente sopporta con piacere; la vede, con la stessa chiarezza con cui vediamo qualcosa che siamo certi accadrà domani o dopodomani, vede chiaramente Belén stringere la mano alla gente, in modo meccanico ma con una certa parvenza di spontaneità, ripetere parole che non sono sue, sfuggente, un pesce che evita tutti gli ami, con un grande sorriso che mostra quanto giustificati siano stati i soldi che i suoi genitori avevano speso quando era adolescente per correggerle la dentatura, «Piacere, ho sentito parlare molto bene di te».

\newpage
<div class="breakpage"></div>

#Paper requiem { .hidden }

<p class="aligncenter">***PAPER REQUIEM***</p>

<br/>

<br/>

<p class="linepull">Luzio trova Fede Epelde che ride.</p>



\- Mi hanno chiamato dal carcere\...

</div>

A Luzio non sembra una cosa di cui ridere.



\- Ah, sì?

</div>

Fede continua a ridere. Come poche volte. Come mai. L'editore non è un tipo di grande umore. Luzio continua a non capire il motivo di quella risata.



\- Gli ultimi libri che abbiamo mandato per i detenuti\...

\- Non sono arrivati?

</div>

Da qualche mese hanno iniziato a inviare alle carceri le eccedenze e i libri ritirati, invece di mandarli a triturare e riciclare. Lo stock di invenduti che c'era in magazzino, ma anche tanti libri accumulati nelle loro case che avevano la certezza di non rileggere mai più. Da una certa età in poi, l'accumulo di libri diventa un problema. Dopo una mail agli scrittori della casa editrice e agli amici, anche loro hanno iniziato a mandare *mercanzia* in eccesso. Poco a poco, alla fine di ogni mese riempiono parecchie scatole.



\- Arrivati sì, ma non gli sono piaciuti. Che te ne pare? A Martutene i nostri libri non sono piaciuti! «Vi ringraziamo per la spedizione, ma per favore non mandateci materiale di scarto!».

\- Non è possibile\... Che faccia tosta.

\- No, no, Luzio\... Al contrario! Hanno ragione: sono in carcere ma si meritano la migliore letteratura universale, non la letteratura infantile che i nostri mediocri autori scrivono per adulti!

\- Li restituiranno?

\- No. Ma mi chiedono d'ora in poi di non inviare *qualsiasi cosa*, per favore. Che te ne pare? In carcere prendono sul serio la lettura. Chi lo sa, forse ci sbagliamo, forse c'è ancora qualche speranza\...

\- Vuoi inviare un'altra mail chiedendo ai nostri autori di non mandare *qualsiasi cosa*?

\- No, meglio di no. Si offenderebbero\... Gli scrittori sono come i vasi cinesi; anche peggio, perché oltre ad essere fragili si arrabbiano anche, sono suscettibili e alzano la voce\... questo sì: ogni tanto l'editore deve provocare delle gelosie nell'autore che si sente troppo sicuro di sé o troppo comodo, e per farlo basta elogiare i libri di altri autori, facendogli capire che altri scrittori ti piacciono allo stesso modo o anche di più, anche se non è vero, per fargli dare il meglio di sé nella sua prossima opera\...

\- E non c'è il rischio che se ne vadano, per gelosia?

\- Bisogna stare attenti, sapere quando tirare la corda e quando afflosciarla, Luzio: con gli scrittori che hanno poca autostima bisogna fare il lavoro contrario, sminuire i loro colleghi per tirargli su il morale.

\- Quindi sei metà editore e metà psicologo.

</div>

<br/>

<br/>

<p class="linepull">Julio Virado, il direttore del quotidiano, ha convocato Idoia, Victor e Roger per una riunione. Li ha già visti prima, e spesso, in televisione e in fotografia, e anche nelle affollate cene di tutti gli anni. Ma è la prima volta che li ha di fronte. Per lo meno Idoia e Roger, i quali si sono resi conto che Julio Virado conosceva già Victor perché gli ha dato un'amichevole pacca sulla spalla. Come spesso succede in questi casi, Virado è sembrato loro più piccolo di quanto credevano. Il fatto che sia venuto lui da Madrid e non il contrario non promette niente di buono. Il sospetto si conferma quando si siedono attorno al tavolo.</p>



\- Purtroppo, c'è una ristrutturazione di tutte le redazioni. Dobbiamo adattarci ai nuovi tempi e dobbiamo fare molta attenzione alle spese\... Come saprete, abbiamo anche una radio, abbiamo ottenuto tre licenze di televisione digitale terrestre e vorremmo continuare a crescere come azienda. Questo significa che, d'ora in poi, dovrete essere dei giornalisti integrali; per ora vi chiederemo di commentare le notizie per le nostre emittenti\...

\- Dovremo andare negli studi?

\- Questo non interessa te, Roger, ma Victor e Idoia. E no, non dovrete andare negli studi: potrete dare i vostri contributi per telefono, abbiamo delle ottime linee ISDN in redazione, vero?

</div>

Julio Virado, arrivato a questo punto, dubita e cerca nello sguardo della sua segretaria un aiuto che lei non può dargli.

Poi viene la ridicola retorica sul piano strategico dell'azienda e, quando tutti si alzano dal tavolo e Idoia crede di essersi guadagnata la possibilità di respirare, sente Virado prenderla per un braccio.



\- Voglio parlare con te, Idoia.

</div>

Mentre la conversazione va avanti, la repulsione che Idoia sente nei confronti di Virado aumenta, per il suo abbigliamento caro ma privo di gusto, per le sue labbra troppo secche e le sue gengive troppo umide, per i suoi capelli tinti che non pettina molto per darsi un'apparenza giovanile.



\- Preferivo dirtelo in privato: tu sei l'unica imprescindibile in questa redazione.

</div>

Pur sapendo che è tutta una messinscena, Idoia per un momento abbassa le difese, anche se si rimprovera per aver ritirato le sue truppe. Questa è la nostra debolezza: cambiamo opinione su persone che odiamo, davanti a un loro semplice gesto a nostro favore.

«Cosa mi chiederà adesso», pensa Idoia, e deduce che ha motivi per mettersi a tremare.



\- Hai una bella voce. Hai mai lavorato alla radio?

\- Quando ero tirocinante, ma per poco tempo, a *Herri Irratia*.

\- *Herri Irratia*?

\- *Radio Popolare*.

\- Ah, della catena Cope! I nostri alleati strategici\...

</div>

«Perché non sono rimasta zitta», pensa Idoia, sapendo che non vale la pena mettersi a spiegare la differenza fra *Radio Popolare* e *Herri Irratia* e ancora meno le conviene farlo.



\- Allora non ci sono dubbi: tu sei la persona di cui abbiamo bisogno. Ti alleggeriremo del lavoro di redazione e ti incaricherai dei servizi per le edizioni locali. Lavoro di strada\... Un po' di tutto. Se accetti, ovviamente. Ti aumenteremo lo stipendio, non c'è bisogno di dirlo.

</div>

Non ha il coraggio di chiedere di quanto è l'aumento. Perché? Per non deludere chi le ha elargito facili e falsi complimenti. Non è semplice spiegare quanto indigna Idoia vedersi così priva di autostima. Dov'è finita la sua abilità dialettica, la sua destrezza nel ping-pong verbale? Si danno la mano. Con freddezza la dipendente Idoia Erro, con vigore il direttore Julio Virado.

Roger, al bar, vuole sapere di cosa hanno parlato.



\- Cosa ti ha detto Virado?

\- Che devo lavorare di più: oltre alla redazione, i servizi per le edizioni locali della radio, «lavoro di strada, un po' di tutto». Una fregatura. Non ho avuto il coraggio di dirgli di no.

\- Per lo meno, ti aumenteranno lo stipendio.

\- Un aumento simbolico.

\- Quanto?

\- Non me l'ha detto.

\- E non gliel'hai chiesto?

\- No\...

\- *Why not? Are you nuts?*

*</div>*

Roger gesticola animatamente: la sua amica è un caso disperato! Per un americano è incomprensibile quell'incapacità di Idoia di parlare chiaramente di denaro, un atteggiamento abbastanza comune fra i baschi e che gli potrebbe fornire materiale per scrivere un trattato freudiano -- essere generosi e non preoccuparsi dei soldi -. «D'ora in poi dovrete essere dei giornalisti integrali», le ha detto Roger, imitando la voce di Virado. Idoia ride.



\- È ospite da me un redattore del *New York Times,* vuoi che te lo presenti? Forse ti offrirà di lavorare con lui, *who knows*\... Sta facendo un reportage sul Paese Basco. Potremmo mangiare un hamburger assieme\...

\- Mi spiace, ma Diego mi aspetta. Devo pendere l'autobus.

\- Hai una relazione troppo assorbente con quel tipo, *you know?*

*</div>*

Idoia ha lasciato da poco suo marito, dopo molti anni, per andare a vivere con un suo ex della gioventù. Uno scrittore. Roger sa che è stata molto male quando si erano separati, ma era ormai passata alla fase in cui si poteva parlarne scherzandoci sopra. O per lo meno era quello che pensava lui.



\- Viviamo assieme, Roger. Non iniziare con la solita storia.

\- Come dicevo: troppo assorbente.

</div>

<br/>

<br/>

<p class="linepull">Fede si alzava tutti i giorni alle sei. Faceva colazione all'unico bar aperto nel suo quartiere alle sei e mezza del mattino: gli piaceva mangiare una brioche accompagnata da un caffè nero senza zucchero; se non gli servivano il caffè in un bicchierino di vetro, presentiva che quel giorno qualcosa sarebbe andato storto. Alle otto e un quarto, dopo mezz'ora di piscina, era già seduto alla sua scrivania, negli uffici della casa editrice.</p>

Quel giorno, per fortuna, non doveva venire nessuno scrittore da lui. Una mattina tranquilla, per lo meno. Aveva invece una riunione con Luzio, il grafico. Da tempo Luzio cercava di convincerlo a comprare la nuova versione del carattere Garamond e, per dimostragli i vantaggi tipografici, gli avrebbe portato delle prove di impaginazione: voleva stringere pagina scritta e aumentare leggermente lo spazio tra una riga e l'altra e tra le lettere. Nel settore si parlava molto dei diversi tipi di carattere, ma alla fine tutti utilizzavano lo stesso, quel maledetto Times Roman, o al massimo il Garamond, tra l'altro di solito senza averne mai acquistato la licenza; gli stessi editori, che si lamentavano per le perdite economiche e difendevano accaloratamente i diritti degli scrittori, erano i primi a non rispettare quelli tipografici. Cosa ci si poteva aspettare da un simile gruppo di banditi? Lucinda, Bembo\... Fede si era sempre sentito attratto da quei tipi di carattere che avevano nomi che sembravano di donna. Esaminava con grande invidia libri acquistati in Italia o in Francia, molto meglio impaginati e cuciti, che respiravano un'altra tradizione e possedevano un altro fascino. Ogni Paese -- e ogni lingua -- aveva le sue caratteristiche e le sue preferenze rispetto al tipo e alle dimensioni del carattere di stampa e anche allo spazio bianco da lasciare. Ad alcuni piaceva uno spazio maggiore fra le parole, e minore fra le lettere di una parola, in modo che fosse chiaro dove iniziava e finiva ciascuna di esse, troppo chiaro per i gusti di Fede. Quella separazione delle parole e delle lettere gli sembrava un insulto all'intelligenza del lettore e preferiva, pur mantenendo la distanza fra le parole, non vedere le lettere così attaccate l'una all'altra, per dare loro un po' di respiro.



\- La differenza è quasi impercettibile, ma tra la «f» e la «l» minuscole resta troppo spazio, si crea un buco fra le due, lo vedi? Formano un bel disegno: se si allunga la curva superiore della «f», tocca la punta della «l», ma in mezzo resta molto spazio bianco. Il lettore, prima di abituarsi, può pensare che ci sia uno spazio di troppo. Non credi?

</div>

Luzio guardava la pagina e lo spazio fra le lettere con ammirazione, come se si trattasse di una scultura. Fede pensava che ricevere una visita di Luzio era come avere in casa un accordatore di pianoforte. Un mestiere antico e affascinante, in via d'estinzione.



\- Si distinguono bene la «l» minuscola e la «l» maiuscola?

\- Con quelle non sembra ci siano problemi.

</div>

La gente non si rendeva conto dell'importanza di separare fra di loro in modo adeguato le lettere e le parole. E poi c'era il tipo di carattere, ognuno di essi con la sua lunga storia e sviluppo. Dietro c'era sempre un artigiano, gente come Claude Garamond o Sir. Aldus Manutius, custodi del buon gusto. Il dibattito fondamentale era sempre ruotato attorno alla rotondità delle lettere: da una parte c'erano tipi di carattere che sembravano aste e che tendevano a una maggior rigidità, e dall'altra quelli che tendevano ad arrotondare le forme. Tra queste due tendenze, tutte le combinazioni possibili. Sia Fede che Luzio erano dei sostenitori appassionati dei caratteri della famiglia Bembo, ma non avevano mai avuto il coraggio di utilizzali per i libri della loro casa editrice, temendo che differenziarsi troppo dagli altri potesse provocare un certo sconcerto nei lettori. Sì, anche in questo dipendevano dal *mainstream*.

Loro parlavano dei caratteri tipografici con la stessa passione con cui altri parlano di moto d'epoca o di marche di automobili, di dettagli impercettibili agli occhi dei non esperti. Luzio si era stupito che quella mattina Fede fosse d'accordo con lui su tutto e che non l'avesse mai contraddetto.



\- Stai bene, Fede?

</div>

Fede gli rispose di sì, anche se, mentre diceva sì, Luzio si era sdoppiato: aveva due Luzio davanti agli occhi, e due porte, due telefoni e quattro mani. Vedeva tutto doppio.

Quella mattina. si era reso conto per la prima volta che gli stava succedendo qualcosa agli occhi: mentre in piscina seguiva la linea blu del fondovasca per non perdere la traiettoria, gli era sembrato che quella linea blu si muovesse, che prendesse il colore dell'alabastro e poi, quell'unica linea, come gli succedeva adesso, si era sdoppiata, in un'originale biforcazione acquatica che all'inizio gli era anche piaciuta.

Luzio guarda la scrivania vuota della segretaria.



\- Sei rimasto di nuovo senza aiutante?

\- Pare che sia difficile lavorare con me! Ci puoi credere, Luzio? Difficile! Con me?! - La cosa difficile è soddisfare i desideri della gente: non fare niente e intascarsi lo stipendio tutti i mesi, è quello che vogliono tutti. Non capiscono che questa è una fabbrica di cultura. Che la cosa normale è essere in perdita. Che è un miracolo sopravvivere.

\- Dovresti riconsiderare la possibilità della stampa digitale.

\- Non se ne parla nemmeno. Quella mai!

\- È sempre più difficile distinguere l'offset dal digitale, Fede.

\- Il giorno che io non sarò più in grado di distinguerli, allora cambierò. Nel frattempo\...

\- Te lo dico per i soldi, è più economica. Molte case editrici hanno fatto il passo e i lettori non se ne sono nemmeno accorti.

\- Che si fottano i lettori. Non faccio questo mestiere per loro.

</div>

<br/>

<br/>

<p class="linepull">Il primo lavoro che ha dovuto fare per la radio è stato leggere il regolamento di un concorso organizzato dall'Esercito spagnolo in occasione della Giornata Internazionale delle Forze Armate. Davvero l'Esercito spagnolo organizzava concorsi d'arte? Pareva di sì, e ovviamente il tema non era del tutto libero: «Si valuterà quanto l'opera esalti i valori dell'esercito». Idoia non firmava quelle cronache, ma il solo pensiero che qualche suo ex collega dell'*Egin* potesse ascoltare e riconoscere la sua voce le faceva venire la pelle d'oca. «Questo è peggio che lavorare a Radio Maria», pensava.</p>

Ma quello era stato solo l'inizio. Sarebbero arrivate la copertura del movimento nordamericano per la verginità e la cronaca delle possibili ripercussioni che avrebbe potuto avere in Spagna.

Cosa che non aveva mai fatto fino ad allora, aveva iniziato ad ascoltare la radio per la quale lavorava, per puro scrupolo professionale e per masochismo. La manipolazione era così evidente che, tutte le volte che ascoltava un notiziario, si vergognava e s'infuriava. Presto si era resa conto che, approfittando delle tasche vuote della gente a causa della crisi, la strategia editoriale era mettere in relazione con la frode economica qualsiasi cosa l'azienda considerasse ideologicamente o politicamente scomoda. Era stato tutto pensato nei dettagli: erano contro l'aborto ma innanzi tutto segnalavano la presunta frode fiscale milionaria delle cliniche private. E se questo fosse poco, si era rivelato falso che i servizi si potessero fare dalla redazione del giornale, e la radio si trovava in periferia: in realtà passava la giornata facendo la spola dal giornale alla radio.

Idoia toccò il fondo il giorno in cui la obbligarono a registrare annunci pubblicitari: la propaganda per la visita del Papa, uno spot in cui si sottolineava l'importanza di mettere la croce sulla casella della Chiesa Cattolica nella dichiarazione dei redditi\... Non essendo lei una presentatrice radiofonica professionale, alla fine avevano accettato la sua richiesta di chiamare un doppiatore per gli spot pubblicitari. Diego le aveva dato la pista per trovare *la bella* Ines: «Lavora al pedaggio di Biriatu». Quando l'aveva chiamata a casa, un uomo le aveva detto che era al lavoro. Comunque era poi andata in radio, e alla fine aveva accettato di registrare uno spot per un'impresa di telecomunicazioni. Dopo la registrazione e accompagnate da alcune birre, Ines e Idoia avevano commentato quanto erano cambiate le cose da quando lanciavano molotov contro le sedi della compagnia *Telefónica*. Altri tempi.

Idoia lascia la radio e torna alla redazione del giornale, passa incessantemente da un lavoro all'altro, ha occhiaie sempre più profonde. Prepara l'elenco dei possibili candidati del PSOE per le elezioni spagnole: in realtà, le hanno chiesto di parlare di uno solo, il candidato basco, Fontecha, benché lei pensi che non abbia nessuna possibilità di farcela. Un basco alla Moncloa? Solo a pensarci le viene da ridere. Abbronzato, la riga perfetta dei capelli pettinati a un lato, negli anni '80 Fontecha era un tipo flemmatico, decisamente fotogenico e con faccia da giocatore di poker; aveva la capacità di controllare quella facile irascibilità che portava alla rovina tanti politici, possedeva facilità di parola, aveva la duttilità e la faccia tosta sufficienti per stringere con i suoi avversari patti fra *gentlemen* che poi non rispettava, e il controllo dei muscoli facciali. Ma dopo gli anni di esilio passati al Parlamento Europeo, aveva perso la capacità di nuotare controcorrente dimostrata negli anni vorticosi del patto di Ajuria Enea. Fontecha candidato? Improbabile. Idoia vede più elementi contrari che favorevoli, anche senza considerare la sua sempre citata e mai dimostrata partecipazione alla guerra sporca contro l'ETA.

Javier Fontecha Alberdi, nato a Bilbao, divorziato e sposato di nuovo con una cardiologa di Getxo, cinquantotto anni, tre figli, tutti e tre avuti prima dei trent'anni, con la precedente moglie («intervisterei volentieri la sua ex sua moglie»). Laureato in Diritto. Aveva lavorato due anni come avvocato nello studio del padre *Fontecha & C.* prima di diventare consigliere comunale a Bilbao. Da lì alla Provincia di Bizkaia e poi come Prefetto per quattro anni nel periodo più duro degli anni '80. Dopo questo, un periodo di riposo, centri benessere e idromassaggi a Strasburgo e poi nuovamente di ritorno al Parlamento della Comunità Autonoma Basca.

Ha chiesto a Pilar, la nuova tirocinante, di cercarle delle fotografie: le più recenti che ci sono in archivio sono di due settimane fa, ma non c'è nessun primo piano. Deve andare indietro sei mesi per trovare una foto di Fontecha, fatta con troppo zoom e di scarsa qualità. Tagliare la testa e incollare la testa. È una foto scattata durante una conferenza stampa al Tribunale per i Diritti Umani. Anche se continua a farsi la riga in parte come prima, ha i capelli quasi completamente bianchi. A questo va aggiunta una faccia gonfia e tracce di aver fatto uso di sostante legali o illegali - cortisone?, cocaina?, entrambe? -. «Non ha per niente l'aspetto di un candidato», pensa anche la tirocinante.

<br/>

<br/>

<p class="linepull">Pareva che fosse solo questione di tempo. Una forma di retinite pigmentosa. La malattia è legata ai pigmenti, all'interpretazione neuronale delle immagini e chissà a quali altri fattori. Cronica, progressiva e irreversibile. Dopo aver ascoltato quelle parole, tutto il resto era diventato insignificante per Fede. Con che velocità avrebbe perso la vista? Questo non potevano precisarglielo. «Siamo tutti diversi». Non c'erano cure, questo sì gliel'avevano assicurato. E anche quale sarebbe stato il decorso della malattia: sarebbe diventato completamente cieco, al massimo avrebbe potuto vedere alcune ombre. Comunque la scienza continuava a fare progressi e forse avrebbero trovato il modo di fermare la malattia, «Guardi cos'è successo con l'AIDS», ma per il momento l'unica cosa che potevano dargli erano consigli generali sulla salute dell'occhio: doveva assumere molte vitamine, meglio evitare completamente l'alcol, un controllo mensile per monitorare il decorso della malattia.</p>



\- Che lavoro fa, signor Epelde?

</div>

Fede ricorda in periodo in cui lavorava per quella grande casa editrice: come aveva vivamente sconsigliato di creare una collezione di audiolibri. Il motivo: sarebbe stato solo un lusso per i ciechi, per i ciechi e per i pigri, non sarebbe mai stata redditizia e negli Stati Uniti funzionava solo perché molta gente faceva lunghi viaggi in autobus o in macchina. Non gli avevano dato retta, ma il tempo aveva dato a lui la ragione: il progetto era fallito e avevano dovuto interrompere la collezione, constatato che i proprietari avevano già perso abbastanza denaro in quel progetto. Ma da tempo non era più sotto l'ombrello di quella grande casa editrice e, purtroppo, nemmeno sotto la copertura dell'assicurazione che quella forniva.

Aveva osservato con attenzione la gran quantità di libri sugli scaffali, ammucchiati durante anni. Nuovi, vecchi, rovinati. La collezione dei suoi cambiamenti di umore e delle sue ansie di anni, il catalogo delle sue preoccupazioni e delle sue passioni, la ragione e la cura delle sue notti d'insonnia, l'alibi per uscire così poco di casa, il rovescio senza pentimento della sua nulla vita sociale, il simbolo dei suoi sprechi, il suo perdente investimento economico. Tutta una vita in libri. Quanto peso morto portato da una parte all'altra, quanti morsi dati al suo portafoglio. Quanti pranzi persi e a cui aveva rinunciato, quando era giovane e povero, quando costretto a scegliere fra il pranzo e un libro, sceglieva il secondo. Pensare che, nel giro di poco tempo, tutta quella biblioteca non gli sarebbe servita più a niente gli spezzava in due l'anima. Ha spento la luce, ha messo nel giradischi un'opera di Puccini. Sarebbe riuscito a trovare una ragione per continuare a vivere? Sarebbe riuscito a rinunciare alla vecchia passione della sua vita e a interessarsi, per esempio, all'Opera, che gli era sempre piaciuta, ma sulla quale non sapeva più che un ascoltatore qualsiasi?

L'oftalmologo aveva pronunciato prima del previsto la parola che lui non avrebbe mai voluto sentire: Braille. Certo, avrebbe potuto imparare la nuova lingua e continuare a leggere e rileggere con la punta delle dita tanti libri di letteratura universale\... Ma gli originali? Gli scrittori non inviano alle editrici manoscritti in Braille! Avrebbe dovuto chiudere la casa editrice. Oppure superare una sfida in cui finora aveva sempre fallito: avrebbe dovuto contrattare la migliore delle aiutanti, qualcuno fuori dal comune che gli leggesse ad alta voce i libri che ricevevano.

<br/>

<br/>

<p class="linepull">Idoia ha avuto da dire con Roger per via dell'infografica. Dopo aver discusso accaloratamente e raggiunto un accordo - «non così variopinta, si capisce meglio se è più sobria» -, arriva Victor, il caporedettarore delle pagine di sport: chiede una pagina in più perché un ciclista basco è risultato positivo all'antidopping nel Tour. Più che chiederla la esige. Lui ha la priorità. Idoia e Roger restano lì con una faccia da idioti davanti alla miracolosa apparizione di un dittatore così grande da soverchiare la dittatura dell'impaginatore: non c'è spazio per la notizia di Idoia, con o senza infografica.</p>

Victor resta lì, il telefono attaccato all'orecchio; per una volta, sarà lui a chiudere la redazione. Ma sembra che si stia divertendo. Perché? Perché a un ciclista hanno trovato tracce di *Celesemine* nelle urine! Per lui il giornalismo d'inchiesta è questo. Ognuno è schiavo delle proprie emozioni.



\- Ti invito a bere una birra -- le dice Roger.

\- Per tornare a essere amici? No, grazie.

\- Per parlare male di Victor, se non altro.

</div>

Idoia fa un sospiro: d'accordo, anche lei ne ha bisogno.

Roger è statunitense, così insipido da bere birra Budweiser, ma sono anni che vive a Bilbao. Era venuto per le feste di San Fermín, si era innamorato di una ragazza di Pamplona ed era rimasto a vivere nel quartiere di Arrotxape. Quando la ragazza di Arrotxape e Pamplona erano uscite dalla sua vita, aveva trovato lavoro a Bilbao. Era entrato in redazione con Idoia, quando la redazione si meritava ancora quel nome, era agli inizi, ma aveva guadagnato peso dentro il giornale in un modo che a Idoia risultava irritante. L'importanza dell'immagine era cresciuta molto negli ultimi anni, mentre il testo perdeva peso. Che piacesse o no, le cose stavano così.



\- *Fucking sports.*

\- Lo dici perché qui non si gioca a baseball.

\- *I hate baseball*: mio padre era un fanatico, io ero abbastanza bravo a colpire la palla, ma quello che non mi piaceva era correre.

\- Tu, sedentario? Non mi dire\...

</div>

Non è lontano dai cento chili e non è difficile immaginarselo così anche da piccolo. Ha ancora la faccia rotonda da bambino, gli occhi azzurri, di un tipico azzurro americano, che gli si arrossano facilmente quando beve troppe Budweiser. Capelli biondicci del Wisconsin.



\- Hai già preparato l'intervista con il pesce grosso?

\- La finirò stasera a casa. Prima voglio leggere alcuni articoli. Pensare a una strategia efficace.

\- Non dovresti portarti il lavoro a casa. È una brutta abitudine lavorare anche sull'autobus\... devi imparare a separare la vita dal lavoro. Un'altra? Una Budweiser e una Vol-Damm, *please*.

\- Non capisco come fai a bere quella birra.

\- Un'abitudine giovanile, il ricordo degli *States* che porto attaccato al palato*, bad habits die hard\...* Com'era, *about that bird*\...

\- *Orhiko txoriak Orhira nahi*.

\- *That's it!* L'uccello di Orhi vuole tornare a Orhi.

*-* Comunque non so se hai ragione: siamo sempre stati un popolo di emigranti.

\- Sì, ma come i cinesi: costruite una *Basquetown,* *wherever you go\... the txistu goes with you\...*

\- Non necessariamente. Bisogna vedere, quando e come.

\- *You say that because you're a Basque separatist\...*

\- *And proud of it\...*

\- Se lo sapessero i capi di Madrid\... darebbero il tuo posto a Pilar, la tirocinante.

\- E come potrebbero saperlo? Glielo dirai tu? Lo nascondo abbastanza bene, non credi?

</div>

<br/>

<br/>

<p class="linepull">Dopo aver passato tre giorni e tre notti ad ascoltare Opera e a piangere, Fede ha deciso drasticamente che quello che il destino gli riservava era troppo miserabile e troppo crudele, e che lo avrebbe condotto direttamente all'abisso. «Ho dedicato la mia vita ai libri, mi mancano cinque anni alla pensione, questa è la fine, per me è troppo tardi per ricominciare una nuova vita». Senza drammi e in modo abbastanza cerebrale, ha preso la decisione di mettere fine alla sua vita. Ha riempito la vasca da bagno e ha preso un rasoio, di quelli grandi, che usa per farsi la barba di tre giorni e sistemare la parte inferiore delle basette, un rasoio classico a una sola lama affilata da entrambe le parti. L'acqua calda ha subito appannato lo specchio del bagno. Per pura inerzia ci ha versato anche del bagnoschiuma e la vasca si è riempita di bolle. Ha chiuso il rubinetto e con molta attenzione ha appoggiato il rasoio sul bordo della vasca. «Aspetta fin che la schiuma sparisce, Fede», per quel che ricordava, nessuno si era mai suicidato in una vasca da bagno piena di schiuma. Per lo meno non nei film che lui aveva visto. La disperazione non andava d'accordo con la schiuma. O forse la questione è che la schiuma sì c'è, ma quando viene ritrovato il cadavere è ormai scomparsa del tutto?</p>

Con questi pensieri, Fede si è addormentato nella vasca da bagno. E ha dormito finché ha sentito qualcuno che bussava alla porta: era Yolanda, la donna ecuadoriana che una volta alla settimana viene a pulirgli la casa.



\- Posso entrare?

\- Un secondo!

</div>

«Si impara qualcosa tutti i giorni, Fede, ma ti consideravo un tipo con più volontà», rinfaccia a se stesso; poi pensa «la colpa è della schiuma», mentre la sua rotativa mentale immagina il titolo del giornale a grandi lettere: *Salvato dal suicidio dalla colf ecuadoriana.*

Non era facile nemmeno pianificare il suicidio, e a Fede passa per la mente che bisognerebbe scrivere un manuale di istruzioni in proposito. Nell'elenco delle variabili da tenere in considerazione, quella sarebbe stata la prima: se pensi di suicidarti in casa tua, assicurati che non sia il giorno in cui viene la donna delle pulizie. Se non si era ricordato di quel dettaglio, a quanti altri della stessa o di maggior importanza non aveva prestato attenzione? Avendo preso la decisione di mettere fine alla sua vita con un suicidio assennato, adesso si vergognava di vedere il rasoio sul bordo della vasca. Prima di fare quel che doveva fare, era meglio lasciare tutto organizzato: non voleva dare troppo lavoro a sua nipote, e non voleva lasciare orfani gli scrittori così all'improvviso, anche se molti si meritavano di rimanere senza un editore.

Sarebbe diventato cieco, sì, ma prima aveva ancora qualche mese. Doveva sfruttarli. Gli viene in mente un titolo assurdo per un libro assurdo di una assurda collezione che esisteva già: *Le 1000 cose che devi vedere prima di diventare cieco.* Oppure, ancora più drammatico*: Le 1000 cose che devi vedere prima di morire.*

Per lui, essere cieco o morto erano la stessa cosa.

Deve preparare quella lista. Vedere quelle mille cose e poi morire. O forse il suo immaginario si arricchirebbe a tal punto dopo aver visto quelle mille preziosità che, grazie a quelle mille icone conficcate nella sua mente, deciderebbe di rinunciare al suicidio. «Questa è la tua sfida, Fede».

Guardando Yolanda, la sua rotondità ecuadoriana gli sembra più evidente che mai: le dice che questa settimana non dovrà fare le pulizie, poi le mette in mano un libro e le chiede di leggerglielo ad alta voce. La richiesta coglie Yolanda di sorpresa, ovviamente, e per un attimo si spaventa tanto che sta per negarsi a quella perversione del suo datore di lavoro; probabilmente ha pensato che anche il suo lavoro ha dei limiti e che lei non è disposta a fare *qualsiasi* cosa, mentre considerava di che altre perversioni poteva essere capace una persona che ti chiede di leggere ad alta voce. Ma conosceva Fede da molto tempo, e non vedeva in lui nessun rischio del genere. Vinta la timidezza iniziale, Yolanda si è rivelata una lettrice abile e vivace. «Peccato che non sappia il basco», pensa Fede, tanto gli risulta gradevole ascoltare *Gli assassini* di Hemingway in quel bell'accento ecuadoriano.

«Le mille cose che devo vedere prima di diventare cieco (non solo vederle, sarebbe più preciso dire che devo vederle e blindarle in un angolo della mente, per quando diventerò cieco, in modo da recuperarle e *vederle*, chiaramente, come se le avessi davanti agli occhi). Elenco: Le incisioni di Dürer, *La Pietà* di Tiziano, la *Lattaia* di Vermeer, le Pitture Nere di Goya, le tele dell'epoca più buia di Rothko.

«*Il pensatore* di Rodin, nel museo Rodin. Non vale ricorrere alle riproduzioni, bisogna per forza andare a Parigi. Voglio vedergli il mento e le guance, devo imparare memorizzare le ombre e le pieghe del bronzo, voglio interiorizzare la pressione giusta della mandibola serrata, la lunghezza delle dita.

«La scena del film *Body Heat* nella quale Kathleen Turner e William Hurt fanno l'amore in una capanna in riva al fiume, scena che tanto mi aveva colpito da giovane, devo cercare di vederla su uno schermo grande, ad ogni costo. Il cinema non mi preoccupa molto, la maggioranza dei film che amo me li posso godere anche solo ascoltando i dialoghi (i fratelli Marx, *In the Mood for Love*). Anche se ci sono delle eccezioni: i film di Fellini (soprattutto *La dolce* *vita*), quelli di Dreyer (soprattutto *Ordet*). Bisogna pensare cosa fare con i film muti: forse rivederli facendo attenzione soprattutto alla colonna sonora\...

«Salire fino alla cima del monte Aralar e fissarmi nel fogliame che calpesto. Memorizzare le nervature delle foglie cadute. Osservare il fumo che esce dai camini dei capanni, la sua densità, considerare se quella densità si può paragonare a qualcos'altro.

«Porre attenzione alle macchie di ruggine che si formano sulla buccia delle mele renette.

«Porre particolare attenzione alle sudamericane quando mettono lo smalto, alla concentrazione necessaria per quel gesto quando passano il pennellino sulla superficie delle unghie, con polso fermo, senza sbagliare mai.

«Non dimenticare di analizzare l'andatura delle adolescenti che non sembrano essere coscienti della loro bellezza; come, di ritorno dalle loro prime serate fuori, a notte fonda, in ascensore si tolgono le scarpe coi tacchi prima di entrare in casa.

«Sfogliare riviste di moda, i diversi tagli di capelli. La tessitura del *tweed*.

«Il mare nei giorni di burrasca dal *Paseo Nuevo* di Donostia. Le fotografie fatte a Buenos Aires e a Hong Kong. Le foto dei miei compagni di scuola e delle mie ex fidanzate. Le foto della mia ex moglie. Le fotografie di mia nipote a tutte le età. Le fotografie del bambino che ero.

«Memorizzare la casa. Memorizzare il mio viso. Memorizzare palmo a palmo il tragitto da casa al lavoro e dalla piscina a casa, poi provare a fare gli stessi percorsi con gli occhiali scuri, con gli occhi chiusi. Imparare ad affrontare gli imprevisti. Allenarsi ad essere cieco.

Allenarsi a essere cieco».

Alla fine era una lista totalmente assurda. Frustrante. Era veramente solo questo tutto ciò che voleva vedere? Non c'era nient'altro? No, non c'era nient'altro. Forse diventare cieco era un modo per non essere più turista di se stesso. Un modo per mettere da parte tutta l'immondizia prescindibile. Un'opportunità, perché no. Quella mattina, sulla strada dalla piscina al lavoro, si era fermato un momento davanti alla sede dei vigili del fuoco di Amara. Come un bambino, aveva ammirato il camion dei pompieri con il suo smalto rosso vivo e i suoi parafanghi argentati. «Fatto, ti ho tutto in testa», oppure «Ti ho memorizzato» aveva detto a se stesso dopo cinque minuti, come chi marchia un'immagine sulla retina con un ferro rovente. Poi, arrivato al lavoro, aveva chiuso gli occhi per assicurarsi di non aver dimenticato nessun dettaglio. No, C'erano tutti. Il camion dei pompieri, con tutti i particolari. Nella sua retina. Nella scatola nera della sua testa.

Memorizzare tutto quello che non vedrai più. Imparare a memoria tutti i pezzi per poter fare poi con essi infinite combinazioni. Come imparare le lettere dell'alfabeto. Ma con gli occhi chiusi.

<br/>

<br/>

<p class="linepull">Idoia aveva una mail di un'amica che le faceva i complimenti per il programma radiofonico speciale che aveva fatto sulle elezioni europee.</p>

Era rimasta di sasso. Gli amici non le scrivevano mai per motivi di lavoro, e meno ancora per farle i complimenti. Era il colmo. Per una volta che le scrivevano, era per farle i complimenti per un programma che non aveva fatto lei: non aveva seguito lei la notte elettorale, ma la sua sostituta Pilar. Aveva odiato la sua amica, come se avesse fatto apposta a farle quei falsi complimenti, per ferirla.

Aveva acceso la radio, curiosa di verificare se la sua voce assomigliasse davvero tanto a quella della tirocinante Pilar. L'aveva ascoltata per un'ora, mentre andava da una parte all'altra della casa, la radio a tutto volume. E aveva dovuto riconoscere che, ascoltate alla radio, effettivamente le due voci erano molto più simili di quanto lei avesse voluto ammettere. Non era solo una questione di timbro -- quello di Pilar era più morbido -- ma di tono. Il modo di fare le pause, come rimaneva in silenzio prima di riprendere, la cadenza delle parole, il modo di ridere, le solite frasi ad effetto - «ve lo raccontiamo come l'hanno raccontato a noi»; «detto perché i nostri ascoltatori possano capire»; «ecco, per concludere» - anche le frasi di saluto erano le stesse che utilizzava lei. Quella ragazza doveva avere del sangue freddo per fare quello che stava facendo: non ci metteva niente di suo, non c'erano tracce della sua personalità nel suo lavoro, copiava tutto da lei. Non era qualcosa che si potesse fare senza rendersene conto, ma solo in modo cosciente e predeterminato. Allora aveva capito di aver sbagliato a sottovalutare la sua sostituta, la quale aveva evidentemente ascoltato a lungo le trasmissioni di Idoia e aveva fatto molte prove prima di diventare il suo clone ombra. Non era forse così? Stava davvero diventando paranoica? Idoia non vedeva nell'atteggiamento di Pilar nessuna ammirazione nei suoi confronti o desiderio di imparare, ma piuttosto l'intenzione di eliminare lei dalla scena. La sua voce da allora era diventata una spiacevole minaccia. Le aveva messo sottosopra lo stomaco e improvvisamente si era sentita sfinita, come se una sanguisuga le avesse succhiato il sangue.

«Mi hanno rubato la voce».

Che fare quando qualcuno così simile o, se possibile, più simile a te cerca di soppiantarti? Quando copia esattamente il tuo modo di fare le cose e le fa come o meglio di te? Con chi parlarne? Era vergognoso: doveva fare molta attenzione, se non voleva che l'accusassero di essere vittima di un ego ossessivo e gonfio di presunzione. «Credi di essere così diversa, unica e insostituibile? Ti sei dimentica che anche tu sei la copia di qualcun altro venuto prima di te? Non sei l'ombelico del mondo, quella che tu consideri la *tua imitatrice* beve dalla stessa fonte da cui hai bevuto anche un tu, entrambe copiate, non solo lei». Come dimostrarlo? A chi raccontarlo? Con chi poteva parlare di queste cose senza essere considerata una ridicola nevrotica?

Un giorno che andava al lavoro, prima di entrare in redazione, aveva visto Victor che camminava davanti a lei. Stava leggendo la stampa sportiva e per una volta le era sembrato di vedere qualcosa di attraente in quell'irritante collega. Aveva deciso di allungare il passo e di raggiungerlo, ma in quel momento anche Victor, ripiegato il giornale, aveva allungato il passo. Sembrava volesse raggiungere qualcuno davanti a lui.

Aveva sentito alto e chiaro il nome della persona che seguiva:



\- Idoia!

</div>

Idoia era rimasta di ghiaccio: «Idoia sono io e sono dietro di te, non davanti». La ragazza che precedeva Victor di quattro o cinque metri si era girata. Era Pilar e Victor l'aveva scambiata per Idoia. «Idoia sono io», avrebbe voluto gridare\... Si era resa conto che ultimamente le aveva copiato anche il taglio di capelli e il modo di vestire. Aveva notato per un momento l'imbarazzo di Victor quando Pilar si era girata, ma Idioa gli aveva risparmiato un'ulteriore figuraccia: rendersi conto che lei era stata testimone dell'equivoco. Invece di continuare verso il lavoro, si era nascosta in un bar.

Di cosa aveva paura Idoia, se lei era l'*originale*?

<br/>

<br/>

<p class="linepull">Scegliere o scartare gli originali mentre glieli leggevano era la cosa più facile. A dire il vero, ascoltato ad alta voce, Fede *vedeva* più chiaro che mai quando un originale era impubblicabile. Le mediocrità non reggevano la lettura ad altra voce. Se l'avesse saputo, avrebbe messo in moto un sistema del genere molto prima. Molti pseudoscrittori si meritavano di ricevere indietro l'originale con la registrazione della lettura di due fogli del loro libro con una nota: «Ascolta questa registrazione, credi veramente che questa spazzatura possa essere pubblicata senza vergognarsene?». I problemi venivano con gli originali che passavano la selezione: quando iniziava a correggerli, benché individuasse subito le frasi confuse o contorte, Fede faceva fatica a proporre cambi sintattici e di ordine solo con la lettura orale. Per questo non era sufficiente aver accanto un buon lettore, aveva bisogno di qualcuno che, oltre a saper leggere, sapesse anche scrivere.</p>

Dopo aver perso quattro segretarie dopo la settimana di prova -- tre se n'erano andate di loro volontà -- ha deciso di chiamare Diego Lazkano, pensando che lui gli avrebbe potuto trovare la donna della sua vita.



\- Dev'essere per forza una donna?

\- Sai bene che il numero di uomini con i quali posso lavorare gomito a gomito è limitato: zero. Ne ho abbastanza con sopportare me stesso, e anche questo\...

\- Lasciami un po' di tempo per pensarci, ti chiamo se mi viene in mente qualcuno.

\- La pagherei bene.

\- Questa sì è una novità.

\- O così o chiudo l'impresa. Già che ci siamo, non pubblicheremo il tuo prossimo libro in *offset*. Scordatelo.

\- Hai ceduto anche tu alla stampa digitale?

\- Non ho scelta.

\- Non preoccuparti: non si nota la differenza.

\- *Io* per lo meno, no\... Ho promesso a me stesso che il giorno in cui non avrei più notato la differenza, avrei abbandonato l'offset e sarei passato al digitale. Non pensavo succedesse così presto, ma quel giorno è arrivato.

</div>

Quando ha riattaccato, a Lazkano è venuta in mente *la bella* Ines. Non era molto brava a scrivere, ma come lettrice sarebbe stata perfetta. Aveva una bella voce. Quando l'ha chiamata, come temeva, lei ha pensato che fosse qualcosa di più di una telefonata di lavoro.



\- Ti chiamo per una questione di lavoro.

\- Vieni da me a pranzo, vero?

</div>

Lazkano si è sentito in trappola. Deve accettare.

Durante il pranzo ha cercato subito di parlare di Fede, adducendo che avrebbe dovuto andarsene subito dopo, ma è stato inutile. Senza sapere bene come, all'improvviso si è ritrovato con le guance tra le cosce di Ines, mentre due mani nervose cercavano di slacciargli la fibbia della cintura. Quel lento leccarsi a vicenda è stato sicuramente più piacevole che fare l'amore, anche se il naso di Lazkano ha avuto bisogno di giorni per tornare alla normalità.



\- Allora, ti interessa il lavoro?

\- Dovrei conoscere questo tal Fede, vero? È completamente cieco?

</div>

Lazkano non ha saputo come rispondere. Era completamente cieco? Si comportava come se non lo fosse, diceva a tutti che aveva una *visone limitata*, ma Diego era convinto che stesse diventando completamente cieco, se non lo era già.



\- Qualcosa vede ancora, ma a fatica.

\- E dici che da giovane era un dongiovanni?

\- Spero che questo non sia un problema\... Ormai ha la sua età\...

</div>

Ines ha iniziato a infilarsi la divisa da lavoro.



\- Dovrei andare, se non ti importa\...

</div>

Lazkano si è sentito offeso. «Io sono il primo ad avere voglia di andarsene da qui». Ma Ines l'aveva preceduto, dicendogli che le restava solo mezz'ora prima di iniziare il turno del pomeriggio. E Diego, ancora mezzo nudo, si sentiva meglio di quanto volesse ammettere in quell'umido giaciglio che profumava di lillà.

Quello tra Ines e Fede, se così si può dire, è stato amore a prima vista. Quell'uomo che odiava la vita sociale aveva iniziato a comparire dappertutto, sempre al braccio di Ines.

Lazkano immaginava i morbidi glutei di Ines contro la punta del naso di Fede.

Non per questo la personalità dell'editore si era ammorbidita, anzi.

Tuttavia, forse per gli alti e bassi delle frecce di Cupido, Ines e Fede non andavano d'accordo sul lavoro. Per fortuna se ne erano accorti in tempo, prima che quello che c'era fra loro saltasse in mille pezzi. Sorprendentemente, invece di ringraziarlo, Fede aveva chiamato Lazkano per rimproverarlo, perché non era stato in grado di trovare nessuno che rispondesse ai suoi bisogni lavorativi. Gli aveva trovato qualcosa di molto meglio che una segretaria, qualcuno che lo sopportasse in casa, ma nonostante ciò l'editore non sapeva far altro che arrabbiarsi con lui.



\- Ho bisogno di una lettrice\... Subito!

</div>

Non si poteva sperare che il testardo Fede cambiasse, arrivato a quest'età. D'altra parte, Lazkano sapeva bene che l'editore lo teneva per le palle. Non poteva far altro che sorbirsi quella catena di insulti.



\- Proverò a cercare qualcun altro, ma non ti prometto niente.

</div>

<br/>

<br/>

<p class="linepull">«Mi hanno detto che l'anno scorso è venuto qui Rafa Nadal, avete mai conosciuto un atleta?», ha chiesto Victor, con il suo sguardo inespressivo. Roger, da parte sua, aveva un occhio sulle tartine e l'altro sulle *ragazze facili* di Madrid. Idoia invece si sentiva dentro una bolla che era incapace di far scoppiare, a disagio accanto alla tirocinante Pilar la quale, quando si avvicinava a lei, ammutoliva.</p>



\- Io qui non vedo altro che preti dell'Opus Dei. E questi non giocano a tennis.

\- No, loro giocano a paddel -- ribatte Roger.

</div>

Idoia si sentiva ridicola con quel vestito. Non aveva nessuna voglia di ballare. Pilar invece, passava da un braccio all'altro\... danzando con uno e chiacchierando con un altro. Era chiaro: erano la stessa persona, ma con un grado diverso di stanchezza.

Ogni anno il giornale organizzava una festa di capodanno per i dipendenti. Era la prima volta che Pilar, Roger, Idoia e Victor partecipavano a quella festa, e la ragione era stata l'insistenza di Victor. Idoia se n'era pentita nel momento stesso in cui aveva accettato, ma la relazione con Diego non andava bene, e qualunque scusa era buona per non passare con lui quei giorni di festa. In ogni caso, bisognava avere stomaco per mandar giù quel buffet offerto dal capo l'ultimo dell'anno.

La sede del giornale era in centro a Madrid, l'avevano appena ristrutturata aggiungendo un piano con pareti di vetro, capriccio piuttosto caro in tempi di crisi. L'organizzazione della festa era molto americana, con *speech* del direttore compreso.



\- Come ricorderete, l'anno scorso abbiamo festeggiato questa notte nel *lobby*. Quest'anno siamo all'ultimo piano. Potete trarne le conclusioni che volete, ma sappiate che le ragioni di questo cambio non hanno niente a che vedere con la volontà di suicidarsi del direttore.

</div>

Si sono sentite alcune risate, qualche applauso, l'alcol cominciava a fare effetto. I cocktail di spumante e le ciliegine sciroppate che li accompagnavano le producevano una sensazione fastidiosa alle gengive.

Dopo il discorso di Julio Virado, sono riprese le danze. Ha visto Victor e Pilar parlare animatamente con il direttore, e Roger in compagnia di due giovani ragazze. L'istinto diceva a Idoia che presto sarebbe arrivato il trenino. Bene, tutti erano al loro posto, eccetto lei. Era il momento di ritirarsi. Ha preso l'ascensore per poi avviarsi verso l'hotel. In mano ha il regalo dell'azienda, una penna stilografica senza cartuccia. Altro dettaglio significativo. Ovunque, penne stilografiche che non scrivono, erano tempi così.

<br/>

<br/>

<p class="linepull">Impossibile smettere di osservare la geometria dei capezzoli. Ines ha i seni grandi e un po' cadenti, ma quei capezzoli! Fede non ne aveva mai visti di così appuntiti, e sapeva che probabilmente sarebbero stati gli ultimi capezzoli che vedeva: a punta, uno a destra e uno a sinistra, ognuno da una parte, come se due seni strabici creassero due punti di fuga distanti tra loro, era impossibile concentrarsi nell'atto sessuale guardando quei due punti di fuga. Inclina leggermente la testa per verificare fin dove possano arrivare quei punti di fuga: quello sinistro è diretto come un freccia sulla finestra e verso l'orizzonte oltre la finestra, passa sopra il terzo lampione della strada, e calcola che quel virtuale punto di fuga del capezzolo di Ines, se fosse dotato di un raggio laser, potrebbe arrivare fino alla caserma della Polizia. E cosa dire di quello destro, in direzione esattamente contraria, punta sulla sua biblioteca. Ma esattamente che libro indica? Fede pensa che segnali il terzo scaffale, anche se ormai vede in modo annebbiato la libreria, la malattia progredisce, la pigmentazione e la vista diminuiscono.</p>

Per colpa dei colpi di vita di Ines, gli è sempre più difficile muoversi, il pomo d'Adamo sembra volergli uscire dal collo, mentre il capezzolo destro della ragazza continua a indicare il terzo scaffale della libreria come Cristoforo Colombo segnalava con un dito l'America, «non ho mai potuto separare piacere e letteratura» pensa Fede, sarebbe troppo dire che la diagonale di quel capezzolo arriva proprio alla mensola dove tiene i libri dell'editrice Gallimard?

«Pensa ai tuoi libri di Gallimard per ritardare l'eiaculazione, resisti, Fede\... *Vive la France*! Un capezzolo francesizzato, non c'è dubbio, *Gallimard, hourra*!», Mentre lecca il seno con la punta della lingua, gli viene in mente l'aspetto arrotondato della tipografia di Claude Garamond, senza riuscire a capire a che tipo di carattere potrebbe associare quel capezzolo, a che tipo di stampa, e lascia cadere all'indietro la testa, mentre la ragazza lo cavalca con impeto, l'enorme buco nero della bocca aperta di Ines gli ricorda il suo oscuro futuro. Ma pensare alla francesizzazione del capezzolo ha eccitato ancora di più Fede. Due capezzoli e due punti di fuga diversi, *comme il faut!*, una diagonale lo porta in commissariato, l'altra alla libreria, geometrie diverse che inducono alla promiscuità; sente che quella donna che lo sta cavalcando gli è infedele con i capezzoli, che piacere, perché in quel momento dà la possibilità anche a lui di esserle infedele. Tuttavia, siccome è impossibile essere infedele a Ines essendo intrappolato sotto di lei, finisce per eiaculare dentro di lei.

Lo avrebbe lasciato, più tardi, strofinare il suo uccello tra i suoi seni? Va a finire così, e Fede sente il desiderio che uno di quei capezzoli si introduca nella punta del suo pene. Che sia Ines a penetrarlo, che quel codino francesizzato entri ed esca dalla fessura del suo glande, questo desiderava Fede. Ma non ha il coraggio di chiedere tanto.

I capezzoli strabici di Ines indicano il commissariato della Polizia nazionale e la collezione di Gallimard, uno di fronte all'altra, e sarebbe chiedere troppo a quegli inizi della loro relazione.

<br/>

<br/>

<p class="linepull">Il lavoro di giornalista ultimamente sembrava quello di un collezionista di anniversari. Cent'anni fa nasceva un certo pittore, cinquant'anni fa veniva ucciso non so chi, venticinque anni fa scoppiava la tal polemica\... Con un occhio guardare il presente e con l'altro il passato, in modo strabico, Idoia interpretava così il suo lavoro. Da tempo non esisteva un giornalismo che andasse oltre la schiavitù degli anniversari e degli automatismi delle conferenze stampa. Le ricorrenze erano una buona scusa per fare dei reportage con un certo contenuto, ma dopo vent'anni e avendo decine di cartellette piene di servizi suoi e di altri su Alfred Hitchcock, era davvero difficile aggiungere qualcosa di nuovo o di minimamente sensato. Si impigriva, il complesso di chi riscrive le stesse cose. Avere tra le mani mercanzia di seconda mano, frammenti riciclati, cibo precucinato e congelato appena intiepidito nel microonde. Alcuni anniversari si celebravano tutti gli anni, con le corrispondenti opinioni in proposito della gentaglia di moda in quel momento, alcune commemorazioni riempivano pagine e pagine intere. Ma di anno in anno il numero di caratteri si riduceva, con il passare del tempo gli avvenimenti venivano ricordati solo ogni dieci anni. Si celebravano solo le nozze d'oro e di diamante delle notizie e dei morti. Fra un secolo, che anniversario ricorderemo? La Rivoluzione Francese? La liberazione del campo di concentramento di Auschwitz? Il crollo delle Torri Gemelle? Quale dei tre avvenimenti avrà la maggior ripercussione mediatica tra di noi? Quale dei tre anniversari sarà il primo a non essere più menzionato?</p>

Le conferenze stampa erano un'altra cosa: essere chiamato in stalla e mangiare nella mangiatoia, ingoiare tutto senza chiedere che cosa ci mettano dentro e poi digerire in qualche modo quell'approssimativa informazione e liberarsene. E questo era quello che chiamavano giornalismo.

Idoia era stata sul punto di chiedere un'aspettativa, ma quando al giornale avevano chiesto un inviato speciale «flessibile», aveva deciso di concedersi una possibilità. Era appena morta sua madre ed era il periodo in cui si era resa conto che, dopo la storia con il fotografo Txema Santamaria, ricucire le cose con Diego sarebbe stato impossibile. Poteva essere un modo per rompere le catene.

Per essere inviati speciali bisogna appartenere a una casta a parte. Gli inviati speciali vivono il giornalismo in modo diverso, e godono di una libertà che non si è soliti avere dentro una redazione. In fin dei conti, l'inviato speciale è colui che si assume la responsabilità di interpretare un intero Paese, di scegliere il punto di vista, conservatore o liberale, spento o colorito, a favore o contro. Un inviato speciale può anche *inventarsi* una città o un intero stato\... Da qui la fantasia dei corrispondenti e la loro tendenza a raccontare battaglie che non esistono, ad avvicinarsi in modo più o meno cosciente alla letteratura, conseguenza diretta dell'appartenenza alla casta speciale di cui fanno parte. Da qui anche la possibilità per gli inviati speciali di sinistra di lavorare per mezzi di comunicazione conservatori: molti di loro hanno chiesto spontaneamente il trasferimento mentre altri sono stati confinati all'estero per punizione.

Idoia è stata mandata a Parigi. Ha capito ben presto che al giornale non interessavano molto le cronache politiche. Da lei si aspettavano un altro tipo di notizie: la lavorazione di un film, presentazioni di libri, polemiche fra intellettuali. Idoia ha accettato con gioia il nuovo incarico: sarebbe tornata al suo campo preferito, quello della cultura, il suo terreno naturale; ha immaginato di intervistare Houellebecq e Beigbeder e di frequentare i concerti, i musei, e i teatri di Parigi.

Ma si rende conto subito che le proposte che fa arrivare al responsabile di Cultura di Madrid non sono di suo interesse. Le accetta qualcosa, al massimo ogni due settimane e questo significa che il suo stipendio -- che dipende dagli articoli pubblicati -- non oltrepassa il minimo accordato e le basta appena per pagare l'affitto. Idoia, a Parigi, ha iniziato a perdere denaro. Ha provato a chiamare il direttore, ma Julio Virado non le risponde.

<br/>

<br/>

<p class="linepull">Fede Epelde era di nuovo rimasto solo in ufficio, senza aiutante. Era successo molto prima che iniziasse ad avere problemi di pigmentazione, quando ancora poteva cavarsela da solo. Il viso dell'uomo dai capelli rossi che aveva varcato la porta gli era sembrato famigliare. L'aveva visto sui giornali? In televisione? Non sapeva dirlo. Sicuramente non era uno scrittore. Aveva una faccia da vichingo. Forse l'avevano semplicemente colpito i suoi capelli rossi, molto corti, con qualche filo bianco, capelli a spazzola, stile militare, che facevano venir voglia si passarci la mano sopra. E benché avesse passato da tempo l'età del servizio militare, l'uomo aveva una certa aria castrense.</p>

Non sarebbe stato il primo scrittore di una certa età che gli consegnava di persona il suo primo manoscritto, ma non aveva nemmeno l'aspetto dello scrittore dilettante. Uno scrittore frustrato che, trascorsa metà della sua vita, aveva deciso di scrivere le sue memorie? Non sembrava il suo caso.

Oltre alla sua rude apparenza, ovviamente portava un cartelletta sotto il braccio. Una vecchia cartelletta, di uno spento color salmone, impietosamente segnata dal sole o dal tempo. Forse si trattava dell'originale di qualcun altro, aveva pensato Fede, uno di quei libri che qualcuno trova inaspettatamente, che non è in grado di valutare ma che pensa potrebbe interessare a una casa editrice. Difficilmente i capolavori appaiono in un cassetto, ma non si sa mai. Innanzi tutto, Fede era un professionista.



\- Si sieda, per favore.

</div>

L'uomo dai capelli rossi si siede, ma nel sedersi sposta un po' la sedia verso la parete, come se da lì volesse controllare la porta. Fede capisce subito il significato di quel gesto: ha davanti a sé uno che ha militato in un gruppo armato. Impossibile togliersi alcune vecchie abitudini.

Appoggia la cartelletta color salmone sulla scrivania. La spinge verso Fede, come se volesse dirgli che è per lui e non la rivuole indietro.



\- Xabier Soto. Conosce questo nome?

\- Xabier Soto\... Lo stesso Xabier Soto del caso Soto e Zeberio?

\- Proprio lui.

\- In questa cartelletta ci sono i suoi scritti?

\- Sì.

\- Ho sentito che scriveva opere di teatro\...

\- Soprattutto teatro.

\- Noi\... non pubblichiamo opere di teatro.

\- Ma questo l'avete pubblicato\... Senza volerlo, forse? È possibile pubblicare libri involontariamente, signor Epelde?

\- Non capisco\...

\- Legga queste testi, molti le risulteranno conosciuti. Poi veda Lei cosa fare.

\- Scusi, ma\... Lei\..., dove ha preso questi fogli\..., questa cartelletta?

\- Sono copie, fatte con la carta carbone. A quei tempi si duplicava tutto. Gli originali li ha Diego Lazkano. I suoi libri sì li pubblicate, se non mi sbaglio?

</div>

<br/>

<br/>

<p class="linepull">Julio Virado si esprime con sicurezza, come sempre.</p>



\- E così vuoi tornare. Non hai resistito molto. Non ti sei data il tempo nemmeno di ambientarti\... Perché non provare ancora per un po' di tempo?

\- Non mi sento a mio agio, l'ambiente, non so\...

\- Come capirai, il tuo posto è stato occupato. Abbiamo fatto un contratto di sei mesi a\... come si chiamava la tua sostituta?

\- Pilar.

\- Non possiamo certo licenziarla, vero?

\- No\...

\- Troveremo una soluzione; ma su col morale, ragazza, lo si nota anche al telefono che sei giù di tono. Ho una buona notizia per te: Victor viene a Madrid.

\- Victor Irigoien?

\- Proprio lui: il miglior giornalista sportivo della costa cantabrica!

</div>

Quando il direttore pronuncia *costa cantabrica,* Idoia sente un forte senso di nausea.



\- Il suo posto rimarrà libero.

\- Sport?

\- C'è quel che c'è, stiamo stringendo la cinghia, come ben sai.

</div>

«Certo che lo so: a me l'avete stretta attorno al collo, figli di puttana»; cose che si pensano ma non si dicono.



\- Sono di moda le giornaliste sportive donne. Un tempo era un mondo solo per uomini, ma le cose sono molto cambiate, adesso è molto più divertente. Sei tifosa?

\- Non mi piace molto il calcio, a dire il vero.

\- Ma non c'è solo il calcio, Idoia: ciclismo, atletica, tennis\... Ci sarà qualcosa che ti piace\... Victor viene fra quindici giorni, potete lavorare gomito a gomito prima che lui venga a Madrid.

\- E la radio?

\- Potresti continuare anche in radio: anche lì abbiamo bisogno di un cronista sportivo.

</div>

Idoia manda giù la saliva. Cerca di cogliere qualche traccia di crudeltà nelle leggere interferenze che disturbano la linea telefonica, un lieve schiocco con la lingua, un segnale che dimostri che Virado sta giocando nervosamente con il cavo del telefono. Le sembra che il direttore stia recitando, come se non fosse solo nel suo ufficio e che il pubblico invitato stia ridendo alle sue spalle.



\- Dovrò trasmettere le partite?

\- No, questo l'abbiamo già sistemato\... Ma, ti piacerebbe?

\- No, non molto.

\- Va bene. Prenditi tutta la settimana, e da lunedì torni a Bilbao.

</div>

*Tutta la settimana,* non resta molto: è venerdì pomeriggio. Anche se è più caro, Idoia prende il TGV del sabato mattina.

<br/>

<br/>

<p class="linepull">A Diego Lazkano piacerebbe essere un salmone. Girare le lancette del tempo, tornare indietro, pentirsi, prendere quella cartelletta e rimetterla al suo posto. Non aver mai aperto quella cartelletta. Come aveva fatto a non pensarci? Xabier Soto faceva una copia di tutto.</p>



\- Vivere la sua vita. Non avevi diritto di farlo.

\- Perché no? Non ho vissuto la sua vita, questo non è vero; al massimo ho utilizzato i suoi appunti, i suoi sogni, nient'altro, Fede\...

\- Nient'altro? *Nient'altro\...!* Ti sembrerà poco.

\- Sono partito da quegli appunti per scrivere la mia propria opera, ho trasformato i suoi\...

\- *Trasformato? Appunti?* Hai preso un testo teatrale e l'hai trasformato in un romanzo, altro che appunti!

\- Quello è stato un'eccezione, la maggior parte erano idee non ancora sviluppate.

\- Hai gonfiato i racconti e li hai fatti diventare dei romanzi\... Devi a Soto tutto il tuo successo. Tutto!

\- Non è proprio così, lo sai bene.

\- Ho letto tutti i fogli uno a uno, ci sono interi paragrafi copiati parola per parola, identici\... ma che dico interi paragrafi? Pagine e pagine! I tuoi sono i brani più deboli\... ho forse li hai copiati da qualcun altro? No, sembrano tuoi: non valgono niente! Non posso negare che mi sono divertito a confrontarli pagina a pagina\... Con tutto il lavoro che ci ho messo, potrei fare il perito se il giudice mi chiamasse!

\- Negli ultimi vent'anni ho scritto migliaia di pagine. E nella cartelletta di Soto non ce n'erano nemmeno duecento. Non è come dici tu.

\- Per questo non ti importerà che la stampa venga a sapere quali sono le tue vere "fonti di ispirazione"\...

\- Io non ho detto questo, Fede\... L'ho preso come punto di partenza.

\- Certo, e adesso mi spiegherai cos'è la *co-creazione*\... Come diceva Picasso: gli artisti mediocri copiano e quelli veri rubano. O quello che dice David Foster Wallace: gli artisti moderni sono cleptomani con buon gusto e tutta quella immondizia, Google, l'ipertesto, eccetera.

\- Fede\...

\- Forse la colpa è della mia obsoleta formazione umanistica, Lazkano, ma devo confessarti che mi risulta molto difficile capire: Soto è stato un martire per la vostra gente, e quello che tu hai fatto è la cosa peggiore che si possa fare a un martire, hai rubato le sue reliquie, hai profanato la sua tomba; e se averlo fatto per puro interesse personale fosse poco, hai fatto i soldi con quelle reliquie, senza nemmeno riconoscere che fossero delle reliquie\... Ti sei arricchito con quelle reliquie! Veramente, io non riesco a capire come una cosa del genere\...

\- Anche tu ne hai tratto profitto, indirettamente, grazie a me.

\- Ci porteranno in tribunale!

\- Anch'io sono stato torturato, anch'io so cosa\...

\- Questo lo dite tutti.

\- Invece è vero. È inutile cercare di spiegare cos'è l'inferno a chi non ci è mai stato\... Mi torturarono, questa è la verità. E i miei torturatori vanno in giro liberi, chissà dove.

\- Vorresti dirmi con questo che il tuo peccato è stato espiato prima di essere commesso? Che l'essere stato torturato ti dà diritto a giustificarlo e a profanarne le reliquie? Per favore\... Vuoi farmi pena?

\- Ho lavorato duro. Io\... so cosa significa soffrire.

\- E ti meriti una ricompensa per questa sofferenza: rubare la vita a un altro. Siamo allo stesso punto di prima, ho capito subito il tuo punto di vista.

\- Io non ho rubato la vita\...

\- Sei un plagiatore, un usurpatore. Non solo ti sei appropriato dei suoi scritti, ma anche della pelle di uno che non ce l'aveva più.

\- Cosa volevi che facessi? Tu cosa avresti fatto?

\- Me lo chiedi come editore? Come amico? Come confessore? Dimmi\... cosa credi che dovrei fare *io*? Continuare come se niente fosse? Ti rendi conto in che situazione mi hai messo?

\- Cosa\...

\- Non ho mai creduto molto nel genere umano; né nel genere umano, né nelle persone\... Ho sempre creduto solo nelle *eccezioni*, ma\... questo mi sembra incredibile: dopo quello che hai fatto, non avrai la faccia tosta di dire che l'hai fatto *in omaggio* al tuo amico\...

\- Se tu l'hai pensato, vuol dire che non è così scellerato.

\- Avere una testa non significa che non si possano dire cose insensate, Diego, sono in grado di mettermi nella tua scellerata testa. E, ascoltami bene: è un luogo terrificante.

\- Te lo chiedo di nuovo: cosa volevi che facessi?

\- Facile: sistemare i suoi lavori e pubblicarli con il suo nome, tenendoti i tuoi cinque minuti di gloria per il prologo, per esempio? Quello che fece Max Brod!

\- Soto non era Kafka e io non sono Max Brod.

\- Non c'è bisogno di dirlo\... nemmeno io sono Gaston Gallimard.

\- Per come la vedo io, ho fatto qualcosa per tenere vive le sue ceneri. Ho migliorato i suoi lavori\...

\- La tua umiltà non ha limiti, Lazkano.

\- Pubblicarli così com'erano sarebbe stata un esercizio di archeologia. Non te ne rendi conto. Io non volevo quello.

\- No, tu volevi vivere alle sue spalle.

\- Alle sue spalle, no. È stato un modo per vivere *assieme* a lui! Eravamo molto legati, eravamo come fratelli\... Non te lo puoi immaginare. Io e lui. Abbiamo fatto assieme un lungo cammino. In tutti questi anni.

\- Sono cinque anni che non pubblichi niente. Lasciami indovinare: ti si è esaurita l'immaginazione\... o forse è il contenuto della cartelletta che è ormai esaurito?

\- È possibile che non ci saranno più romanzi di Diego Lazkano, in questo hai ragione. Scriverò una cronaca, questo sì, la cronaca del processo per il caso Soto e Zeberio\... inizierà fra poco\... dichiarerò come testimone.

\- Hai saccheggiato anche l'ultimo osso della tomba. Peccato che la cartelletta fosse una sola\...

\- Mi denuncerai? Consegnerai la cartelletta alla stampa?

\- Certo.

\- Non farlo. Te lo chiedo per favore. Ci affonderanno entrambi.

\- Non capisci? Qualunque cosa faccia\... quel tipo\... quello dai capelli rossi\... potrebbe avere delle copie.

</div>

<br/>

<br/>

<p class="linepull">Il lavoro come giornalista sportiva le avrebbe garantito la vita eterna, così pareva a Idoia: ogni giorno le sembrava un secolo. Conferenze stampa di giocatori di pelota basca o di basket, gli allenamenti di calcio\... Sentita una, sentite tutte. Per Victor la cultura era così insopportabile come per lei lo era lo sport? Sì, sicuramente. I giornalisti sportivi e quelli che si occupano di cultura devono mettere in funzione zone diverse del loro cervello, doveva essere così, non c'era altra spiegazione possibile. La via crucis, comunque, non era andare avanti e indietro tra la radio e la redazione. Il peggio iniziava quando doveva scrivere la cronaca della giornata e trascrivere le interviste. Ogni parola le risultava difficile, aveva bisogno del doppio del tempo che le sarebbe servito per scrivere un articolo di cultura, per redigere una critica con la metà dei caratteri, e le rimaneva sempre una sensazione di profondo ridicolo, l'impressione che quello che aveva scritto era immondizia che non serviva a niente.</p>

Idoia non aveva mai seguito il lavoro di Victor -- né quello di nessun altro giornalista sportivo - aveva addirittura disprezzato un po' quel giornalista vanitoso che faceva quel che voleva, e adesso le toccava essere la sua aiutante per un paio di settimane.



\- Non vi ho mai capiti: la vostra dedizione a dei colori, a una nazione\... È possibile essere un giornalista sportivo senza essere ultranazionalisti?

</div>

Victor la guarda stupito.



\- È tutta finzione, Idoia\... Bisogna creare una certa tensione quando si racconta una partita di calcio, pensavo tu lo sapessi. Si utilizzano dei semplici trucchi; un po' di malizia, l'ascesa dell'eroe e poi la caduta\... Shakespeare puro.

</div>

*Shakespeare!* Proprio Victor le parlava di teatro, le spiegava come si interpreta una parte. Veramente doveva credere che Victor conoscesse le opere di Shakespeare?



\- I lettori vogliono sempre la stessa pappa, cambiano i nomi ma il resto è sempre uguale. Chi si salverà dai leoni oggi? Chi sarà il nuovo imperatore? Basta ascoltare la radio al mattino e sapere cosa dice la concorrenza.

\- Quindi, il tuo consiglio è di non complicarmi la vita.

\- Voi della cultura al mattino mettete una virgola e al pomeriggio la togliete. Questo è un giornale, perdio! Lettura trasversale, un paio di titoli accattivanti mentre il lettore prende il caffè e basta, non serve altro!

</div>

Roger non era messo meglio di lei: oltre al suo lavoro abituale, gli avevano appioppato anche un metodo per studiare inglese alla radio. Li stavano spremendo, evidentemente. Idoia pensava spesso a come sarebbe stata la sua vita se avesse continuato a lavorare per l'*Egin.* Sarebbe stata più felice? No, sicuramente no. Chi le dava da vivere adesso erano quelle idee e quella gente diametralmente opposte alla sua ideologia e al suo modo si vivere. Per Idoia era doloroso ammetterlo, ma era così. Da quanto tempo ingannava se stessa? Quale sarebbe stata la prossima, iniziare a empatizzare con la linea editoriale del giornale e della radio?

Ma è accaduto esattamente il contrario. È stato il primo giorno che ha dovuto occuparsi dei bollettini per la radio perché Pilar era in ferie -- lezioni che dà la vita: adesso era lei la sostituta della sostituta -. Mentre leggeva in diretto la tragica notizia che in Somalia un gruppo di paramilitari, dopo aver rubato le divise dei caschi blu ed essersi travestiti da militari delle Nazioni Unite, avevano circondato un paese, ucciso a colpi d'arma da fuoco tutti i suoi abitanti e dato fuoco alle case, è rimasta muta davanti al microfono. Si è trattato di un lungo mezzo minuto di silenzio, di quelli clamorosi e insopportabili in una trasmissione radiofonica, finché un tecnico ha mandato un brano musicale.

Per un periodo è stata in malattia per depressione e quando non è stato più possibile prolungarla ha chiesto aspettativa. Ha passato settimane senza uscire di casa, senza leggere i giornali, affranta, in una piccola mansarda che le aveva lasciato un amico che era fuori città per un periodo. Aveva lunghe crisi di pianto. Quello era un pozzo senza fondo. All'inizio Roger la chiamava spesso, ma vedendo che Idoia non rispondeva al telefono, ha iniziato a chiamarla sempre più raramente e alla fine ha rinunciato.

Una mattina, ha trovato un vecchio quotidiano nel mucchio di carta da riciclare che l'amico che le aveva lasciato la casa non aveva portato giù.

Era un giornale della concorrenza, così le è venuto da dire, «della concorrenza», e le ha fatto rabbia pensarlo, considerare ancora *suo* quel giornale per cui aveva lavorato. L'ha colpita un titolo, e si è rammaricata del fatto che difficilmente si sarebbero potuti leggere titoli simili sul suo giornale:

*La pornografia come terapia.*

Si è ricordata allora di Txema Santamaría - «un vero fotografo in questo mondo di cialtroni»- del suo progetto di fare una collezione di fotografie pornografiche. L'avrà realizzato? All'inizio l'idea le era sembrata una vera sciocchezza, un semplice amo, il facile trucco di giornalisti mediocri che pensavano che l'unica cosa che vendeva fosse il sesso. In ogni caso aveva abboccato a quell'amo.

L'articolo spiegava come diversi psicologi consigliano la pornografia per superare i problemi affettivi e le rotture sentimentali. Certo, la pornografia ultimamente era cambiata molto: i corpi e le curve perfette di un tempo erano stati accantonati per far posto al realismo e alla verosimiglianza di corpi e visi «veri», grazie al genere *gonzo* e al «*fatto in casa*» che aveva messo a disposizione in rete migliaia di gigabyte di sesso domestico e credibile. Classificati in modo sistematico, si erano creati sofisticati menù di affinità, sulla base delle tendenze naturali e dei più bizzarri desideri. Se quello che realmente ti eccitava era vedere una coppia che si masturba mentre fuma una sigaretta sulle montagne russe, non dovevi far altro che schiacciare un tasto *et voilá!*

«Il problema della pornografia è che, se ti ci abitui, può diventare una dipendenza, e bisogna essere capaci di limitarne il consumo a tempo, per evitare che un modo virtuale di vivere il sesso abbia la meglio sulle relazioni umane. Il consumatore abituale di pornografia si abitua ad avere il controllo esclusivamente nelle sue mani e poi risulta difficile abituarsi di nuovo a soddisfare i bisogni sessuali dell'altro; insomma che a letto non siamo soli». A quanto pare, non tutti gli psicologi erano d'accordo con questa terapia. «Benché in certi casi possa essere efficace, non è una ricetta che si possa generalizzare. Può essere valida per chi identifica l'amore con il sesso, in modo che soddisfatti i bisogni sessuali non senta la mancanza di quella persona, ma non sono i casi più comuni. Usare nella giusta misura la pornografia è salutare, il rischio sono gli eccessi, credere che non ci sia altro al di fuori di essa».

Idoia è entrata in Internet e ha navigato tra pagine pornografiche, incuriosita, stupita dalla mancanza di pudore della gente, dalle *fellatio* registrate con un telefonino sui mezzi pubblici, da donne più o meno anziane e di tutte le razze che mungono ciecamente anonimi membri che escono da un buco nella parete di oscuri locali, da disinibite adolescenti che saltano come se fossero su letti elastici e sembrano cavalcare qualcuno che sta dall'altra parte dello schermo, gli innumerevoli video che collocano l'obiettivo negli occhi dell'internauta virtualmente cavalcato. Come nelle riviste porno che aveva sfogliato da giovane, all'inizio le è sembrato che a prevalere fosse il punto di vista del maschio dominante, che lì non avrebbe trovato niente di eccitante per lei, oltre a una quantità di stimoli per chi voleva farsi una sega. Tuttavia ha continuato a navigare da un sito all'altro e ha trovato due giovani ragazze piene di piercing che si leccavano in modo selvaggio, in balia del puro piacere. Più che i loro attraenti corpi nudi, piccoli, e i loro seni piatti, ciò che era veramente eccitante erano i loro visi, il rossore delle loro guance e la mancanza di controllo dei muscoli facciali. Lì non c'era finzione, ma solo autentico piacere. Senza rendersene conto Idoia si è trovata con gli occhi attaccati allo schermo e l'immagine ingrandita al massimo. Voleva leccare ogni arrossato pixel delle guance di quelle ragazze. Veniva voglia di baciare quelle bocche aperte. Ma mancava qualcosa: si è resa conto che aveva l'audio disattivato. Quando ha alzato il volume, non ha dovuto aspettare molto prima di aprire lentamente i bottoni dei jeans e iniziare a toccarsi. Quando l'immagine ha iniziato a sembrarle troppo ripetitiva, ha chiuso gli occhi e ha girato la sedia: i sospiri delle due ragazze, i gridolini e la loro respirazione accelerata sono stati sufficienti per raggiungere l'orgasmo.

Col passare del tempo, ha imparato a introdurre le parole adeguate nel motore di ricerca, e anche se le costa ammettere di essere sulla soglia della porno-dipendenza («posso smettere quando voglio»), ha iniziato a dimenticarsi di accendere la TV dopo cena e tutte le sere si mette davanti al computer, alla ricerca di un amante sempre diverso. Con loro non doveva fissare un appuntamento in hotel («Sono all'hotel Orly, chiamami»; «Che non ti venga in mente di farmi del male, d'accordo?»). Questi non le davano delusioni.

Da quello che aveva letto, i «neuroni-specchio» erano i responsabili del poter sentire le emozioni legate alle azioni realizzate dagli altri -- anche se non siamo noi a compierle -- e gli esperti dicevano che il fatto che alcuni godessero più di altri con la pornografia era dovuto a un numero maggiore di «neuroni-specchio».

Idoia ha iniziato a credere di appartenere a questo gruppo. Ha iniziato a sentirsi ricca, come non le succedeva da tempo. Doveva rinnovare il suo profilo: ex giornalista, gruppo sanguigno zero negativo, donatore universale, quarantenne, separata, niente figli, allergica alla polvere, gran abbondanza di neuroni-specchio, da esserne donante.

Le è venuta voglia di parlare con qualcuno. Quando si è decisa a chiamare il giornale, una voce automatica l'ha informata che il numero è inesistente.

Poi ha saputo che avevano chiuso la redazione di Bilbao e che tutti i suoi colleghi erano stati licenziati.

<br/>

<br/>

<p class="linepull">Luzio trova Fede chinato su un catalogo di Albrecht Dürer. Sembra che stia risucchiando o sniffando la pagina, mentre avvicina il quadro ai suoi occhi con una lente d'ingrandimento.</p>



\- Guarda questo, è fantastico\...

</div>

Gli mostra un'incisione dal titolo *Melencolia I*, del 1514, che secondo molti segnerebbe l'inizio del Rinascimento. La Malinconia è rappresentata da un angelo seduto, con espressione tormentata. Alle sue spalle una casa non terminata, davanti a lui una moltitudine di oggetti: una clessidra, una penna, una bilancia, un calamaio, una scala\... Oggetti che testimoniano di un lavoro lasciato a metà.



\- La malinconia, a quei tempi, non designava esattamente quello che intendiamo oggi: era il meno apprezzato dei quattro umori\...

\- Proprio così, Luzio: aveva a che fare con la pazzia, con il colore della terra, con l'autunno, con il vento boreale, con il freddo e la siccità, con Saturno che tanto sembra influire sugli artisti, con il momento in cui noi uomini compiamo sessant'anni\...

\- Con il mio e il tuo momento, allora.

\- La malinconia era sempre legata alla pigrizia\... Ma non è il caso di questa incisione di Dürer. Guarda: è vero che la Malinconia ha abbandonato il suo lavoro, ma non per pigrizia, bensì perché si è resa conto che andare avanti non avrebbe avuto senso.

\- È strano che non ci sia un *Melencolia II o* un *Melencolia III*.

\- Opere d'arte andate perse\...

\- Non credo\... ho sempre pensato che quella *I* non fosse un numero ma un'invocazione.

\- Un'invocazione?

\- Sì: «Malinconia, vattene!», in latino\... Allontanati! La volontà di dire addio al buio Medioevo e di abbracciare la luce del Rinascimento\...

\- Fu allora che il nostro amato Aldus Manutius fece conoscere il primo libro stampato dalla tipografia Bembo\...

\- Anche la Garamond è di quell'epoca. Sai una cosa, Luzio? Mi sono appena reso conto del perché ho sempre preferito la tipografia Bembo alla Garamond: la Garamond ha gli occhi più piccoli, come se gli occhi dentro le lettere «a» ed «e» fossero socchiusi\...

\- Come se si fossero appena svegliate da un lungo sonno\...

\- La Bembo, invece, ha gli occhi spalancati\... La Bembo è la prima tipografia che ha gli occhi bene aperti anche appena sveglia. La Garamond è più adatta a chi è ancora sonnolente, chi non si è ancora sgranchito, a chi ha sonno\... Non si è ancora tolta le cispe agli occhi\... Dopo aver visto questo quadro di Dürer, penso di poter tranquillamente diventare cieco.

</div>

<br/>

<br/>

<p class="linepull">Dall'essere consumatrice a diventare produttrice il passo è stato breve. Assai più breve di quanto sembrasse. Ha acceso la webcam e l'ha collocata in modo che si vedesse il suo corpo dal collo in giù -- quindi non ha messo a fuoco *se stessa* ma solo il *suo corpo* -. A differenza della maggioranza degli esercizi di masturbazione femminili visti in rete, - quasi tutte indossavano jeans, costume da bagno o gonne corte, quando non erano nude fin dall'inizio -, ha indossato solo un vestito, bianco e leggero, abbastanza trasparente da lasciar intravedere i suoi capezzoli scuri. Ha iniziato ad accarezzarsi, immaginando di avere un pubblico davanti a sé. Come se stesse recitando in un teatro privato, un *peep show*. Si stringeva forte i seni sopra la stoffa leggera, mostrava l'ombelico e poi lo nascondeva, facendo dondolare fianchi e spalle senza muovere i piedi da terra. Ha introdotto il dito medio tra i seni, accarezzando il contorno dei capezzoli. Ha stretto i seni uno contro l'altro, offrendoli a quel pubblico virtuale perché li prendesse, toccando quasi il labbro inferiore con la webcam. Ha iniziato ad ansimare, ad emettere gemiti esagerati che non erano realmente di piacere ma che, poco a poco, ascoltando se stessa che ansimava, hanno iniziato a sembrarle eccitanti: sarebbero seguiti altri gemiti simili, ma adesso di vero godimento. Era dunque possibile applicare un metodo comportamentale anche con se stessi, i neuroni-specchio funzionavano anche quando l'attore imitato era uno stesso. Autosuggestione? Sì, ma c'era qualcosa di più. Si è tolta la parte sopra del vestito e ha avvicinato di nuovo i seni alla cam.</p>

«Vieni» ha detto. Era la prima parola che pronunciava dopo settimane.

Una parola nata dai sospiri.

Il pudore l'ha trattenuta per tre o quattro giorni dal rivedere il video. Quando l'ha fatto, lungi dal vergognarsene, si è sentita di nuovo eccitata. Si è eccitata con la credibilità dei suoi falsi sospiri ai quali ne seguivano altri di vero piacere. Non poteva smettere di darsi piacere. Le sembrava che in realtà è quello che si cerca nel sesso: la ripetizione continua di un piacere conosciuto, con qualche variante nuova. Era forse la mancanza di queste variazioni ciò che provoca in molte coppie la perdita del desiderio sessuale, ciò che ci spinge, a volte in modo incosciente, a buttarci nelle braccia di un altro. Mentre imitava ciò che vedeva sullo schermo, i gemiti reali iniziarono a sovrapporsi a quelli registrati. Ha iniziato allora a dire alcune parole, a differenza della registrazione, a cercare la sua variazione: «Così sì va bene, vengo, più forte, vengo, mamma mia, più veloce\...».

Prima di prendere la decisione, ha guardato e riguardato la registrazione, per assicurarsi che, quando dava un bacio alla cam e l'obbiettivo si appannava, il suo viso rimanesse sufficientemente all'ombra. Nessuno l'avrebbe riconosciuta. Poi, ha caricato il suo esercizio onanista in una di quella pagine web con menù pornografici gratis. Ogni video ha un marcatore: un indicatore che conta il numero di click. Ha osservato perplessa che, già dopo cena, millecinquecento internauti sparsi per il mondo avevano visto il suo video e le avevano dato un punteggio medio di quattro stelle.

Giorno dopo giorno, ha continuato a controllare quanta gente aveva visto il suo esercizio masturbatorio, presa da una patologica curiosità egolatra, e come se la sua porno-dipendenza non fosse sufficiente, è diventata dipendente anche dal suo successo. Da quando aveva caricato il video, solo nelle prime ventiquattr'ore, ventimila persone l'avevano scaricato o visto in *streaming*. Dopo una settimana, quasi centomila. La valutazione continuava ad essere di quattro stelle su cinque.

Quante donne giovani e vecchie che guardavano lei, in tutto il mondo. Quanti giovani adolescenti che si masturbavano senza tregua. Si è immaginata lo stesso Roger, Julio Virado, Diego, Mikel il suo ex marito. Uomini e donne di tutto il mondo, disperati e non così disperati, che avevano bisogno di un momento di riposo e di quiete - *la petite mort --* durante il lavoro.

Aveva ottenuto quello che non era riuscita ad avere in trent'anni di lavoro come giornalista: l'attenzione della gente. La chiamavano *audience*, e la sua era eccezionale. Prima non la leggeva nessuno, adesso molti leggevano la sua pelle.

Tuttavia Idoia sapeva che doveva uscire da quel buco, ritornare nel mondo e cercarsi un lavoro.

Si è ricordata di una conversazione avuta con Diego prima che si separassero:



\- Fede ha sempre bisogno di lettori per la casa editrice\...

</div>

Erano passati mesi da allora, ma non si sa mai. Decide di chiamarlo. È una pazzia, ma solo per parlare, non c'è niente da perdere. Ha bisogno di soldi.

Dire che Fede aveva problemi di vista era un modo ottimista di vedere le cose. Sarebbe più corretto dire che Fede stava diventando cieco. Andava da casa all'editrice in taxi, e lì riusciva appena appena ad arrivare al suo ufficio, automaticamente, perché aveva imparato bene il percorso. Quando Idoia ha visitato per la prima volta la casa editrice, è rimasta sconvolta: il corridoio era occupato da carrelli del supermercato colmi di grandi buste dimensione foglio, a cui nessuno aveva mai cercato di dare un ordine da quando erano arrivate dalla posta. Sul fondo di alcuni di essi, buste sigillate e scolorite, manoscritti che nessuno avrebbe mai letto.



\- Il tuo lavoro consisterebbe in questo -- le ha detto Fede -. Lasciati guidare dall'istinto, prendine uno, aprilo e leggi la prima pagina. Di solito una pagina è sufficiente. Il lavoro sarebbe di mezza giornata, da mezzogiorno in poi comincia a essere faticoso\... scarterei anche l'*Ulisse* di Joyce. So che non è un lavoro molto gratificante, ma se ti fermassi al pomeriggio a classificare il materiale, potrei farti un contratto a tempo pieno per sei mesi. Millecinquento al mese.

</div>

Al giornale non guadagnava molto di più.



\- Siccome sono mezzo cieco, ti pagherò in nero.

</div>

Idoia non ha capito la battuta.



\- È una battuta da ciechi, non farci caso.

\- Innanzi tutto, vorrai sentire come leggo\...

\- Sei valida. Ti ho sentito alla radio.

</div>

«A *Radio Maria?*», Idoia è arrossita tanto che anche Fede, con la sua incipiente e inarrestabile cecità, se n'è reso conto. Così è sembrato a idoia. Aveva sempre nutrito la speranza che nessuno ascoltasse le sue trasmissioni radiofoniche.

<br/>

<br/>

<p class="linepull">Idoia ha attraversato il corridoio pieno di carrelli del supermercato.</p>

Fede si è rimboccato le maniche della camicia, come se stesse per immergere le braccia in una vasca di aragoste. Ma è rimasto seduto. Era a idoia che toccava mettersi a pescare.

Idoia non sapeva da dove iniziare: dopo due settimane di intenso lavoro era riuscita a ordinare gli originali in base alla data d'arrivo, ma tutti i giorni ne arrivavano di nuovi che creavano sui carrelli una nuova cappa di letteratura potenziale. Era incredibile quanto scrivesse la gente, e che desiderio avesse di pubblicare quegli scritti. Avrebbe dovuto iniziare dalle buste più vecchie, in ordine disciplinatamente cronologico? Non aveva senso: lì c'erano manoscritti spediti tre o quattro anni prima, gli autori avranno rinunciato, non saranno rimasti seduti con le braccia incrociate ad aspettare la risposta dell'editore. Molti avranno trovato un'altra casa editrice che avrà pubblicato i loro scritti, altri aspiranti scrittori avranno cambiato mestiere. Qual era, in ogni caso, il termine logico e razionale entro il quale un editore doveva rispondere? Uno scrittore doveva aspettare un anno? Idoia ha decretato che sei mesi erano un tempo sufficiente e ha deciso di cominciare da lì. Le dispiaceva molto per quelli che avevano inviato manoscritti prima.

Ha preso una mezza dozzina di originali e ha iniziato a leggere ad alta voce.

Fede esclude i primi tre solo con la lettura del titolo.



\- No, no! Come? Non ci si penso nemmeno!

</div>

Il quarto viene scartato per via dell'autore della citazione iniziale.



\- Come può scrivere bene, se non è capace nemmeno di rubare?

</div>

Gli altri due, dopo la lettura della prima pagina completa, vengono condannati al rogo. Gridava come un ciarlatano:



\- Il prossimo!

</div>

Oppure:



\- Ma dove sono finiti i veri scrittori, perdio!

</div>

Oppure:



\- Un plagio di Cheever!

</div>

Oppure:



\- Di nuovo Edipo?

</div>

Oppure:



\- Fai in modo di mandargli una copia di *Una stanza tutta per sé* di Virginia Wolf.

</div>

Oppure:



\- Perché non leggono un po', prima di cominciare a scrivere?

</div>

Oppure:



\- Perché non cominciano a vivere, prima di iniziare a scrivere?

</div>

Oppure:



\- Questa non è letteratura, questo è karaoke! Un calco! Fischiettare la melodia scritta da un altro; se almeno lo facesse bene!

</div>

Oppure:



\- Immondizia!

</div>

Oppure:



\- Un secchio, per favore! Devo vomitare!

</div>

Dopo due settimane di lavoro, Idoia ha letto dall'inizio alla fine un breve romanzo scritto da un giovane sconosciuto. Aveva già sentito che a Cuba, nelle fabbriche di sigari, ci sono delle lettrici che a turno leggono romanzi ad alta voce mentre gli operai e le operaie arrotolano foglie di tabacco. Mentre leggeva, si è identificata con loro. *Il guardaspalle che leggeva Moby Dick è* il titolo del romanzo*.*



\- Ti è piaciuto? - le ha chiesto Fede.

</div>

Idoia non può evitare la sensazione di star cadendo in una trappola. Il romanzo le è piaciuto molto, ma ha paura a confessarlo. Decide di rispondere indirettamente, lasciando aperto uno spiraglio per poter fare marcia indietro.



\- Mi ha preso fin dall'inizio\...

\- Allora telefona all'autore. Come hai detto che si chiama?

</div>

Hanno fortuna: lo scrittore non ha mandato l'opera a nessun altro editore. Si è mostrato contento per la chiamata.

Durante le sei settimane successive non è stata così fortunata. In modo sconcertante, tra spaventi e insulti, Fede ha scartato dozzine di libri, senza mai andare oltre il primo capitolo. Le paure iniziali di Idoia sono diventate sorrisi: quell'editore, Fede, lui sì era un personaggio da romanzo.

Lo battuta era facile: Fede cieca. Che non aveva in niente al mondo, eccetto che nella letteratura.



\- Senti, mi accompagneresti all'uscita? Chiama un taxi: oggi Ines non può venire\... le hanno cambiato turno al casello\...

\- Certo, ci mancherebbe altro.

</div>

Fede è rimasto per un momento in silenzio. Ha indossato il soprabito e ha raddrizzato il collo, in piedi di fronte all'incisione di Dürer appesa con puntine da disegno al posto dello specchio. A volte succede: una tristezza improvvisa ci assale quando meno ce l'aspettiamo.



\- Dimmi la verità, Idoia, ti faccio pena? Non voglio lavorare con nessuno a cui possa fare pena.

\- Per niente. Sono molto contenta con questo lavoro.

\- Mi fa piacere, perché nemmeno io mi faccio pena. La gente sopravvaluta la vista. È molto peggio diventare sordi.

</div>

A Idoia quel commento è sembrato strano, soprattutto perché proviene dalla bocca di una persona che aveva passato la vita a bruciarsi le ciglia sui libri.

Fuori fa freddo, entrambi alzano il bavero fino al naso. Idoia si sente a suo agio vicino al suo capo. Aspettano.



\- Il taxi è arrivato, Fede.

</div>

Idoia sente la mano del capo appoggiarsi dolcemente sulla sua spalla.



\- Mi hai facilitato molto il lavoro, l'anno è finito molto bene.

</div>

Le allunga una busta. Il romanzo *Un guardaspalle che leggeva* *Moby Dick* gli aveva salvato l'anno. E non solo quello: anche un pezzo dell'anno prossimo.



\- Dobbiamo tenerci buono quel ragazzo. Vediamo se il prossimo romanzo non lo vende a una grande casa editrice, come fanno tutti.

</div>

Idoia apre la busta. Sono pochi biglietti ma di un colore a cui non è abituata.



\- È molto denaro\...

\- Sei riuscita in quello che nessuno è mai riuscito a fare: rimanere nell'azienda per più di sei mesi.

</div>

«Azienda» le sembra una parola pretenziosa per quello squallido ufficio, ma non gli dice niente.



\- Da qui posso vedere il tuo sorriso, lo sai? - le dice dal taxi e girandole le spalle, come se davvero fosse capace di quella stregoneria.

</div>

Forse lo era.

<br/>

<br/>

<p class="linepull">Buste la cui classificazione le era costata tanto tempo sparse ovunque, i libri degli scaffali calpestati a terra, le lampade strappate dalla spina e rovesciate sulla scrivania, le stampe di Dürer e di Klimt strappate dalle pareti\... Idoia ha trovato l'ufficio sottosopra. Apparentemente non manca niente, se cercavano soldi sono entrati nel posto sbagliato. Qualcuno pensa che ci sia del denaro in una casa editrice che pubblica libri di letteratura? I ladri professionisti dovevano sapere che era impossibile. E i computer non li avevano nemmeno toccati. Dubita se chiamare Fede prima di mettersi a riordinare. Forse non è il caso di spaventarlo inutilmente. Pensa che la cosa più logica sia lasciare tutto com'è e chiamare la polizia per fare una denuncia. Che lo decida Fede, accidenti, la casa editrice è la sua.</p>



\- Fede, non spaventarti, ma abbiamo avuto visite in ufficio. Pare che non abbiano portato via niente.

</div>

Ha deciso di mantenere un tono umoristico, per evitare che Fede vada su tutte le furie:



\- Chissà, forse cercavano qualche manoscritto. Pensi che sia stata la concorrenza?

</div>

Fede rimane in silenzio, Idoia sente il suo respiro.



\- Stai bene, Fede?

\- Ascoltami bene: voglio che apri il primo cassetto della mia scrivania.

</div>

Era l'unico cassetto chiuso a chiave. Non lo apriva mai in presenza di Idoia. Lei era abituata a queste manie: Diego faceva la stessa cosa.



\- Ma non ho la chiave.

\- Guarda comunque, prova ad aprirlo.

</div>

All'inizio sembra che non si apra, che il cassetto sia chiuso. Ma, tirando un po' la maniglia, vede che si apre facilmente: è vuoto. Qualcuno ha forzato la serratura. E poi ha svuotato il cassetto.



\- Non c'è niente, è vuoto.

\- Non c'è una cartelletta color salmone? Una vecchia cartelletta?

\- Non c'è niente. Cosa ci tenevi in quella cartelletta? Qualcosa di importante?

</div>

\newpage
<div class="breakpage"></div>

#Ready-made { .hidden }

<p class="aligncenter">***READY-MADE***</p>

<br/>

<br/>

<p class="linepull"> </p>

\- Ottanta nonne ci separano dal Neolitico. Ottanta nonne ci allontanano dalla caverna. Detto in un altro modo: ottanta nonne ci avvicinano alla caverna. Ottanta nonne, ottanta paia di gambe, ottanta grembi, ottanta parti. Ottanta, così diceva Jorge Oteiza. Ti sembra molto? Quanti sono i tuoi famigliari vivi? Non molti di più, vero? Forse meno? Si contano con le dita di una mano? Sei, otto, solo tre? Allora pensa alla tua famiglia in un altro modo, pensa ai tuoi antenati vicini e non così vicini, pensa a una stirpe formata solo da nonne. Ci stanno tutte sotto uno stesso tetto, possono entrare tutte in un autobus doppio e solo poche di quelle ottanta nonne resterebbero in piedi, ottanta nonne ci stanno nelle prime quattro file di un teatro, riesci ad immaginartele? Solo quattro file composte da poltrone pari e dispari, un gruppo di ballo per pensionati in palestra, ecco: tutti qua. Pensa a queste tue ottanta nonne, tutte da parte di madre, tutte madri di madri, immagina i loro tratti così simili ai tuoi e sempre più diversi dai tuoi -- in realtà abbiamo indicato male l'origine, sei tu che ti allontani da loro e non il contrario: sei tu la fotocopia sempre più scolorita, sempre più caricaturale, sempre più semplice, sempre più vittima di batteri sconosciuti; dimentica Darwin e dimentica l'evoluzione e il continuo miglioramento, non sei altro che un modello vuoto, una maschera per dipingere qualcosa con una bomboletta su una parete del campo di pelota basca del paese-. Ottanta nonne poi questo, ottanta nonne e poi tu, puoi ricordare ottanta nomi? Sì, davvero? Quanti nomi di donna ci sono nella tua agenda, quante donne hai incontrato sulla tua strada con le quali hai sognato di iniziare una nuova vita? Molte meno di ottanta, ma se fossi Don Giovanni potrebbero essere ottanta: come le tue ottanta nonne. Ottanta nomi di donna? Non potremo ricordarli uno a uno? Facciamo uno sforzo e diamo un volto a ognuna di quelle ottanta nonne: Katherine, Oihana, Elisabeth, Lurdes, Viviana, Tatiana, Begoña, Lide, Laura, Tannia, Larraitz, Karmele, Margarita, Miren, Olaia, Irene, Dolores, Leire, Kattalin, Ursula, Martine, Teresa, Neus, Vanessa, Eneida, Tarsila, Paula, Elena, Lucia, Suzanne, Jennifer, Juana, Aizpea, Julene, Alejandra, Nora, Marilar, Cristina, María del Mar, Agurtzane, Lierni, Goizargi, Myriam, Ainara, Koro, Gabriela, Maria, Esther e Maria Esther, Isabel e Maria Isabel, Yolanda, Joana, Visitación Visi per gli amici, Ruth, Monica o Monique, Maialen, Reyes, Arantxa, Maite, Ingrid, Rosa, Esperanza che da piccola era Esperancita, Ainhoa, Olga, Montse, Izaskun, Blanca, Zuriñe, Ihintza, Nerea, Amaia, Nagore, Eulali, Lola, Frida, Brigida, Alfonsina, Paz e Mari Paz, Marijo e Marijose, Idoia, Maribel, Luisa, Eva, Asun, Iratxe, Mercedes, Irati, Alaitz, Itziar, Eider, Naroa, Angelines, Olatz, Marta, Marie Ann, Clementina, Anna e Ana e Ane e Anne\... Basta. Qua ce ne sono già più di ottanta senza ripetere nemmeno un solo nome e non abbiamo menzionato Marina\...

</div>

Mentre Gloria raccontava la storia delle sue ottanta nonne, lei e Lazkano sono arrivati davanti a una fotografia di una *performance* di Marina Abramović. Era un'immagine presa dall'opera *Rest Energy*. Veramente quella fotografia è l'unica cosa che Lazkano ricorda dell'esposizione, Marina Abramović e il suo aiutante Ulay, l'arco teso, afferrando lei l'arco e lui la freccia, un momento congelato della loro opera più conosciuta: Abramović e Ulay vestiti di bianco e nero, entrambi un po' inclinati all'indietro, un po' come se stessero cadendo, l'aiutante Ulay afferra la freccia nell'arco teso e la Abramović il legno dell'arco. Sono uno di fronte all'altra. Non si tratta di un gioco, la freccia è molto appuntita, puntata direttamente sul cuore di Marina Abramović. Sarebbe sufficiente che Ulay mollasse la corda tesa e la punta della freccia si conficcherebbe nel cuore dell'artista Marina Abramović e la ucciderebbe all'istante. Si guardano, indossano entrambi una camicia bianca, lei una lunga gonna nera e lui pantaloni scuri, la fotografia è impressionante. Ulay tenne così la freccia per due ore - due ore in cui si sono sostenuti a vicenda - con tutta la tensione, la catena di pensieri e l'insopportabile suspense eterna che questo implica. Gli artisti avevano dei microfoni sotto gli abiti, che permettevano di sentire i battiti dei loro cuori e come si acceleravano con l'avanzare dello spettacolo. A differenza di molti altri spettacoli artistici live, in questo caso la fotografia rifletteva perfettamente la forza e le intenzioni della *performance*. Si trattava di un'immagine in grado di riconciliare chiunque con l'arte contemporanea e concettuale: perché l'arte, perché scrivere, ecco la risposta. La questione era mantenere l'arco teso e la freccia puntata, avere un bersaglio, il rischio di morire e allo stesso tempo il desiderio di continuare a vivere; intelligenza e generosità, umiltà e presunzione. La freccia puntata contro se stessi, ricordando il motto dell'arciere *zen*: sii cacciatore e preda. Lazkano aveva visto quella foto per la prima volta tanti anni prima e anche allora c'era di mezzo Gloria: un piccolo ritaglio di giornale attaccato con nastro adesivo alla porta del frigorifero, una ventina d'anni fa, nell'appartamento che Gloria condivideva con altri studenti. Erano anni di pantaloni di velluto e basette lunghe, tempi in cui le brutte poesie e le lettere al direttore si scrivevano in due copie con scure carte carbone, se ne inviava una e l'altra la si teneva in casa, in una cartelletta di cartone. Fantastici anni di volantini e *fanzine*. Gli anni in cui arrivarono da Londra i primi punk con le loro creste e i pantaloni attillatissimi, vere bombe atomiche contro le divise.

Adesso Gloria aveva i capelli molto corti, le si stavano ingrigendo. Non si era sposata, non aveva avuto figli. I primi anni che andava a trovarla a Barcellona gli raccontava qualcosa delle sue avventure sentimentali, ma da tempo non lo aggiornava, come se fosse passata l'età per queste cose o come se pensasse che a Diego ormai non interessasse più questo aspetto della sua vita. Non sapeva se Gloria avesse perso completamente l'interesse per gli uomini o, semplicemente, siccome con lui parlava volentieri di altre cose, volesse approfittare il poco tempo che passavano assieme per parlare di quelle; nemmeno Diego in quel periodo era molto propenso a parlare delle sue vicende d'amore.

È curioso su cosa si basano tante amicizie: quali argomenti e quali premesse, che toni e che regole non scritte. Con Gloria parlava soprattutto di arte, degli ultimi film che avevano visto e degli ultimi libri letti. «Cosa stai traducendo?», gli chiedeva durante quelle prime visite, e Diego le raccontava cosa stava facendo, cosa aveva tradotto l'anno precedente e quali erano i suoi progetti per quello successivo: i libri tradotti erano la biografia di Diego, questa era la verità. Il 1987 era stato l'anno di Tolstoi, il 1988 quello di Nikolai Gogol, il 1989 fu l'anno in cui si innamorò degli scritti di Anna Akhmatova\... Poi, quando Diego Lazkano iniziò a pubblicare i suoi romanzi, parlavano dei libri che non avrebbe mai scritto.

Anche se prima discutevano molto di politica, ormai quasi non ne parlavano più, eccetto per ribadire la capacità della politica neoliberale di fotterci, o per accennare ad immaginari pacchetti-bomba da collocare nelle sedi delle compagnie elettriche. Erano appassionati quando toccavano questi temi - esaltati direbbe qualcuno -- ma non era mai passato loro per la mente che avrebbero potuto esserlo anche in una relazione sentimentale. O forse gli era passato per la mente così tanti anni fa che non se ne ricordavano più. I tentativi di avvicinarla fatti da Diego tanto tempo fa erano stati così timidi che difficilmente Gloria avrebbe potuto capire che fossero tali. Gloria non sapeva, o per lo meno Diego credeva che non sapesse, che lui si era iscritto al corso di teatro all'università perché lei gli era piaciuta quando l'aveva vista attaccare gli annunci per la ricerca di nuovi attori. Gli era piaciuta Gloria, non il teatro. Gli fa venir le vertigini pensare a quanto erano giovani a quei tempi, come se da allora fra loro fossero passate le ottanta nonne di Oteiza. Erano stati i dubbi della gioventù a portare Diego a comportarsi con eccessiva prudenza. Dubbi? Forse era stata solo la sua ingenuità di giovane a dirgli che valeva la pena mantenere quell'amicizia, o forse, semplicemente la classica paura di ricevere un no drastico. Le discussioni appassionate e l'attrazione fisica potevano essere compatibili, ma in quel periodo riteneva che la loro relazione fosse estranea a tale compatibilità, e adesso quella capacità di condividere corpi e intimità si era spenta o la consideravano cosa d'altri tempi; Diego non sentiva più quell'arco teso di quando all'inizio veniva a trovare Gloria a Barcellona. Non si sentiva più come Ulay che tiene la freccia puntata direttamente al cuore di Marina Abramović. Poteva essere anche una cosa tranquillizzante, a seconda di come la si guardi.

Pur appartenendo a una famiglia molto ricca, Gloria non aveva più avuto molti rapporti con i suo familiari da quando, a diciott'anni, se n'era andata di casa. Per lo meno non per chiedere soldi. Il termine che Gloria ripeteva di più quando parlava della sua famiglia era «fascista». Aveva condotto una vita molto spartana, da quando aveva dimenticato l'esperienza del teatro ed era scappata a Barcellona per diventare un'artista. Anche se all'epoca in cui avevano lavorato assieme aveva dimostrato una gran capacità di dirigere un gruppo, ormai lavorava sempre da sola. A quanto pare si era stancata di lavorare con altra gente, non era disposta a sopportare gli *egomaniaci --* parola che usava spesso -. «Ne ho abbastanza con cercare di organizzare me stessa», era solita dire. Come artista plastica invece, a Lazkano - che pure aver assistito a un paio di suoi affollati *opening -* sembrava che non fosse andata molto avanti nella giungla del mercato dell'arte: esponeva i suoi lavori in molte gallerie, ma vendeva poco, e da quel che sapeva Diego, nessun museo o fondazione importante le aveva mai comprato niente per il suo fondo. Lazkano pensa che Gloria stia perdendo amici, durante quella visita il telefono non aveva mai suonato, a differenza di prima, la sua amica si stava isolando a Barcellona.



\- Apriamo un'altra bottiglia?

\- Per me no, bevo meno ultimamente\...

</div>

Aveva un *loft* sulle pendici del Montjuic: luogo di lavoro e dimora, la vita e l'arte assieme, sulla scia di Marina Abramović. Anche dopo aver cucinato, l'odore acrilico dei quadri astratti dipinti da tempo aveva la meglio su quello delle melanzane alla griglia. Tuttavia a Lazkano piaceva cenare lì, soprattutto d'estate, ammirando le frondose piante di marijuana con aroma d'arancia, uguali a quella che fumeranno dopo il caffè; sotto ci sono il traffico e le luci della città, entrambi come sussurri, sussurri uditivi e sussurri luminosi.

<br/>

<br/>

<p class="linepull">Quel giorno hanno parlato del perdono. Della vergogna e della colpa. Del copilota di Enola Gay che poi era diventato un mediocre scultore.</p>

Ma c'era bisogno di qualcosa di più che sentirsi colpevoli, dopo aver lanciato la bomba atomica su Hiroshima.



\- E cosa avrebbe dovuto fare, secondo te, suicidarsi?

\- Più d'uno l'ha fatto.

\- *Sentirsi* colpevole è una cosa, ma era veramente colpevole? Di cosa? Di aver scelto un mestiere? Di essere entrato nell'Esercito? A lui era toccato stare su un aereo, con una missione specifica: non sapeva che stavano lanciando una bomba atomica. Era il copilota dell'Enola Gay, nient'altro\... Di cosa era colpevole? Di fare il soldato invece di produrre whisky di mais nel Kentucky?

\- Cominci ad aggiungere farina del tuo sacco, Gloria: non credo che fosse esattamente del Kentucky. Qui dice che Robert Lewis era del New Jersey\... Ed era un *soldato*.

\- Non me ne frega niente se faceva il benzinaio o il soldato\...

\- A me sì: è quello che ci differenzia.

\- Fare il soldato è una scelta, che può essere dovuta a un certo tipo di educazione e ad aspettative di vita molto limitate, può essere una scelta inevitabile o obbligata, oppure una scelta completamente libera, cosciente e vocazionale\... Chissà qual era il suo caso\... Nove volte su dieci è l'incoscienza che ci porta a fare delle cose. Ognuno ha le proprie motivazioni: ma ti sbagli a mettere tutti i soldati nello stesso sacco.

\- Nello stesso zaino, vorrai dire.

\- Ha partecipato al lancio della bomba su Hiroshima, e allora? Non sapeva esattamente di che si trattasse, non poteva pensare alle conseguenze della bomba atomica. In qualche modo, fece solo il suo lavoro\...

\- Anche i nazisti, se la mettiamo così.

\- Anche i nazisti: questa storia della catena di ordini era ben pensata. Tutti portiamo dentro di noi un uomo o una donna obbediente, al servizio del Diavolo.

\- Io credo alla libertà individuale, ho lottato, a suo tempo, per cambiare le cose\...

\- E sono cambiate?

\- Probabilmente no\... Per lo meno non nella direzione che noi speravamo. Le cose\... le cose sembravano possibili a quell'epoca. Ma se non avessimo lottato la situazione non sarebbe quella attuale, se fossimo stati più docili non\...

</div>

Lazkano vedeva formiche nella sua mente. «Dale una *pasara* con esto». «Lo libereremo, vero?». «Immergiamoci nella soggettività». Forse in un altro modo, ma anche lui si sentiva colpevole. Aveva forse incontrato per strada, senza saperlo, qualche famigliare dell'ingegnere, qualche suo amico?



\- Stai pensando a Soto e a Zeberio, vero?

\- Loro non hanno avuto nemmeno la possibilità di lottare\... avevano fatto una rapina in banca\... con armi giocattolo\...

\- Anch'io mi ricordo di loro\... Vi avevo avvisato, ve l'avevo detto che sareste finiti male\...

</div>

Diego Lazkano è a disagio. Non vuole parlare di questo, ma di altro.



\- Stiamo divagando\... Stavamo parlando della bomba atomica\...

\- Di Robert Lewis: venticinque anni dopo aver lanciato quella bomba, iniziò a scolpire un blocco di marmo nel garage di casa sua, ad abbozzare una scultura\...

\- E tu lo chiami arte? È una scultura abbastanza grezza\...

\- Ciò che importa è la soluzione che trovò per la sua angoscia e il titolo che diede alla sua scultura: *God's Wind at Hiroshima?* Con punto di domanda incluso, perché dubitava tra *God's Wind* e *Devil's Wind*\... perché Robert Lewis non sapeva, perché non poteva saperlo, se il responsabile fosse Dio o il Diavolo. Conviene ricordare anche le parole che scrisse nel suo diario: «Dio mio! Cosa abbiamo fatto?».

\- E credi che con questo si sia redento? Che il soldato sia guarito grazie a quei sei mesi passati a scolpire un blocco di marmo? Che sia stato terapeutico? Per favore! Ha ucciso 100.000 persone\...

\- Per lo meno fece un gesto. Si rese conto che doveva in qualche modo riempire quel terribile buco che aveva dentro\...

\- Semiotica da quattro soldi, con me niente simbolismi, per favore.

\- \...che aveva bisogno di una pietra simbolica, una pietra qualsiasi non sarebbe servita allo scopo, e doveva essere lavorata con le sue mani\...

\- Un ridicolo fungo atomico.

\- Si trasformò in uno scultore per fare quel lavoro. Non lo capisci? Fu una trasformazione radicale!

\- Ma in fondo continuò a essere un autentico soldato americano.

\- Questo non lo sappiamo\... La questione del nucleare, sai che le prime prove le fecero nell'atollo di Bikini\... L'energia nucleare ha sempre avuto, oltre al suo lato spaventoso, anche una faccia sexy, giocherellona\... Quella lettura positiva della bomba atomica portò a dare al costume da bagno il nome dell'atollo dove erano state fatte le prove, nella speranza che quel costume da bagno in due pezzi provocasse nelle donne lo stesso effetto di una bomba nucleare\... Però\... Guarda questo\...

</div>

Lazkano guarda la foto che Gloria gli mostra nel cellulare.

La fotografia parla da sola: si vedono l'ammiraglio William H.P. Blandy e sua moglie, accanto a loro un anziano militare col viso arrossato che taglia un'enorme torta a forma di fungo nucleare. Non si tratta di una torta qualunque, sembra una torta di nozze senza sposi. La foto è del 1946, quindi posteriore al massacro di Hiroshima e Nagasaki. L'ammiraglio Blandy è elegante, i galloni e le stelle al loro posto, e lo è anche la moglie, la quale indossa un cappello che sembra di meringa o di panna a forma di fungo nucleare. La sorprendente somiglianza fra la forma della torta e quella del cappello e ciò che ha reso famosa la foto, l'impressionante scontro tra frivolo e sacro, per non dire che gela il sangue nelle vene la frivola reinterpretazione gastronomica del simbolo di un massacro. Il crimine trasformato in estetica, il fungo assimilato dalla moda come evento *chic*. Bikini, torte. Moglie e marito afferrano allegramente il coltello per tagliare la torta a forma di fungo atomico, ognuno con una mano e accarezzandosele, anche se probabilmente quello che più si diverte è il terzo militare con faccia da ubriacone.



\- A quanto pare, questo Blandy era un ammiraglio della vecchia scuola: aveva partecipato ai primi bombardamenti di Iwo Jima, ed era conosciuto perché, prima di mettere in funzioni i cannoni, era solito collocare le sue navi il più possibile vicino alla costa, anche a costo di mettere a repentaglio la loro sicurezza. «Voglio vedere il bianco dei loro occhi », pare che disse una volta\... Pensa, Diego, il bianco degli occhi del nemico! Finita la Guerra, prese parte alle prove nucleari nell'atollo Bikini, dove pare pronunciò un'altra frase che lo rese famoso: «Non sono un *playboy* atomico».</div>

Gloria gli mostra un link di Wikipedia nel suo cellulare.



\- Ecco, Diego, leggi qui le parole del grande Blandy: «La bomba non provocherà nessuna reazione a catena e non trasformerà tutta l'acqua in gas. Non cadranno a picco tutte le navi dell'oceano. Non farà esplodere il fondo del mare né lo svuoterà attraverso il buco causato. Non annullerà la gravità. Non sono un *playboy* atomico che utilizza le bombe per soddisfare i suoi capricci, come dicono molti dei miei nemici».</div>

«Non sono un *playboy* atomico» disse, ma la fotografia smentisce categoricamente la sua affermazione.



\- Oltre alle torte di meringa o di panna a forma di fungo atomico e ai cappellini da donna della stessa forma\... vennero composti anche dei brani ballabili sul tema della bomba atomica\... e la gente attorno contenta tagliando la torta, come se fosse a un matrimonio\... Tra il frivolo e il sacro c'è un filo sottile, chi riesce a dondolarsi su di esso senza cadere è sempre il vincitore.

</div>

Che la società occidentale avesse perso la vergogna è qualcosa che i leader musulmani ripetevano spesso: l'Occidente aveva la tendenza a sentirsi colpevole, ma non mostrava tracce di vergogna; in Oriente, invece, non si sentivano colpevoli, ma avevano interiorizzato il sentimento di vergogna, e quella vergogna superava la colpa quando si comportavano in modo riprovevole rispetto ai loro parametri.

Tutto era iniziato per via di una nuova *performance* che Gloria aveva in testa. Ultimamente stava studiando l'opera dell'artista Esther Ferrer, e spesso chiamava Diego, anche dopo la mezzanotte, sotto l'effetto euforizzante della marijuana, per raccontargli di un'idea tanto *geniale* come passeggera che le era venuta quella sera e che il giorno dopo le sarebbe sembrata spazzatura.



\- Supponiamo questo: ventiquattro ore recitando il Padrenostro in una galleria d'arte. Lì ferma, senza muovermi. Recitando in modo ieratico\... Dovrei prepararmi molto dal punto di vista fisico, quello sì. Ma in questo modo farei una critica alla redenzione cristiana\... Devo solo trovare un titolo provocatorio, *Redenzione di 6 omicidi* o qualcosa del genere. Che te ne pare? Aspetta, no, ancora più provocatorio, potrei prendere un crimine reale come scusa, per esempio: *La redenzione cristiana degli omicidi di Atocha*\... Forse potrei fare una serie, cambiando ogni volta il titolo o la durata delle preghiere, espiando un crimine diverso e rappresentando i preganti come dei boia\... Cazzo, potrei passare un anno di galleria in galleria girando per tutta Europa, per lo meno l'Europa cristiana, e poi scrivere sulla mia esperienza! Tu mi potresti aiutare a scrivere il libro\... Che ne dici, Diego?

</div>

Diceva tutto lei, in quei momenti non c'era molto da aggiungere a quello che diceva Gloria, al massimo Lazkano, come quello scrittore messicano che era andato a trovare Jorge Luis Borges, poteva intercalare qualche «significativo silenzio».

<br/>

<br/>

<p class="linepull">Sono le tre del mattino quando in casa di Lazkano suona il telefono.</p>



\- Stavi dormendo?

\- Tu cosa credi?

\- Ho brutte notizie, Diego, pessime notizie\...

\- Cos'è successo? Un incidente?

\- Rauschenberg è morto.

</div>

Gli è sembrato che Gloria fossa ubriaca.



\- Rauschenberg\... l'artista?

\- Che altro Rauschenberg, se no?

</div>

L'uomo che creava arte e umore con rifiuti, animali imbalsamati, ruote di macchine, biciclette, vecchie radio e oggetti vari raccolti in rottamazioni, benzinai, sul ciglio della strada.



\- «Souvenir senza nostalgia», chiamava così le sue opere.

\- E tu oggi sei un recipiente pieno di nostalgia, Gloria\...

\- Non è vero\... Era un salvatore\... Rauschenberg! Un vero artista! Il mio artista preferito.

</div>

Anche questo non era del tutto vero, ma quando diventava sentimentale, Gloria trovava rifugio in iperboli di questo tipo. Diego cerca di alleviare la sua pena: ne avrebbero parlato al mattino, non era una cosa così grave, Rauschenberg aveva più di ottant'anni\..., ma non aveva molti amici come Gloria, e quando lei diventava sentimentale era meglio muoversi con passo d'angelo, per non far riaffiorare la tendenza depressiva che aveva da giovane.



\- Tu stai bene, Diego?

\- Tiro avanti, ma grazie per avermelo chiesto. E tu?

\- Ho bevuto un po', prima di chiamarti.

\- Vedo, a cominciare dalla cena, sospetto\...

\- Non hai indovinato del tutto: non ho cenato. Perché? Voglio dissolvermi, come Joseph Beuys.

\- Dovresti andare a letto, e domani mattina fare colazione con una fetta di pane con pomodoro e olio, in terrazza, alla luce.

\- Pioviggina, Lazkano. Togliti dalla testa questa idea idealizzata che hai del Mediterraneo. Questo è una schifezza.

\- Rauschenberg ci farebbe qualcosa, non credi?

\- Bisognerebbe avere il suo talento.

\- Ti chiamo domani mattina.

\- Non risponderò.

\- Allora ti chiamerò a mezzogiorno.

\- No, non chiamare. Volevo dirti anche un'altra cosa Lazkano\... Lo sai che ti voglio molto bene, vero?

\- Anch'io.

\- Tu lo dici tanto per dire, ma io ti voglio bene davvero. E un'altra cosa: rispetto a Miró\...

\- Miró?

\- Joan Miró, sai\... L'ultima discussione che abbiamo fatto: tu dicevi che era un mago dei colori e io no, no e no.

</div>

Lazkano non se ne ricorda. Discutevano su così tante cose che era difficile mantenere il conto.



\- Sì, mi ricordo -- mente.

\- In un suo catalogo ho trovato cosa rispondeva quando gli chiedevano cosa avesse fatto contro Franco. Aspetta\... Adesso ti dico come si chiamava il tipo\... Georges\... Georges Raillard. Lui gli chiese cosa aveva fatto contro il franchismo. Sai cosa gli rispose Miró?

\- Non ne ho idea.

\- «Cose libere e violente». Hai sentito? Lo mette nel catalogo, Lazkano. «Cose libere e violente», in spagnolo «*Cosas libres y violentas*».

\- Sono stanchissimo, Gloria\...

\- E volevo dirti anche un'altra cosa: conosci il *Bodegó amb sabata vella*? È un quadro di Miró, del 1937, lo chiamavano il *Guernica di Miró*\... Fece anche un grande murales per il padiglione della Repubblica, *El segador,* che non si sa che fine abbia fatto\... Che te ne pare?

\- Che hai ragione.

\- Avrà anche creato il logo della *Caixa*, ma Miró non è mai stato un venduto, come dicevi tu.

\- Io non l'ho mai detto.

\- Sì, l'hai detto.

\- Allora mi sbagliavo.

\- Appunto.

\- Buonanotte, Gloria\...

\- Aspetta, aspetta\... E negli anni '70? Quando Franco garrotò Puig Antich? Anche a quello ripose con l'opera *L'esperança del condemnat a mort*. E sai un'altra cosa? Miró era un selvaggio, sapeva dipingere anche in modo selvaggio\...

\- Mi hai convinto, Gloria\...

\- Che ore sono? È tardi, vero?

\- Finalmente te ne sei resa conto\...

\- Cosa vuoi? Non è colpa mia! Rauschenberg è morto.

\- Me l'hai già detto prima. Il tuo artista *preferito*.

\- Gloria e onore a Rauschenberg!

</div>

Beve quello che sembra l'ultimo sorso. Così pare a Lazkano: percepisce un soffocato deglutire all'altro capo del telefono.



\- Se tu mi vedessi, ti verrebbe da ridere, Diego\...

</div>

«O da piangere», pensa Lazkano. Cose che si pensano ma non si dicono.



\- Ti verrebbe da ridere: ho il pavimento della sala completamente coperto da libri e cataloghi aperti; aprire questi libri è come aprire le gambe di una donna, no? Questo è un baccanale! Una bella orgia! Un'ammucchiata! Dormirò qui, rotolandomi in mezzo a questi libri\... Che te ne pare?

\- Che domani ti sveglierai con un bel mal di schiena. Adesso dormirai un po'?

\- Sì, arrivati a questo punto, non c'è molto altro da fare, no?

\- No, non molto.

\- Inoltre, il povero Rauschenberg\... Ho svuotato l'ultima bottiglia.

\- Dammi retta, per una volta, Gloria: vai a letto.

\- Era un riserva. Una bottiglia di *Riserva Federale*, Lazkano.

\- Maggior ragione per andare a letto.

\- Potrei rinchiudermi come Miró in una fortezza in Normandia e dipingere le stelle e i colori\... Piantare scale per terra, per salire con esse fino al cielo, Lazkano, ti ho detto quanto ti voglio bene? Ho davanti agli occhi *La masia* di Miró: non chiedermi perché, ma vedo un paio di cani copulando, e anche noi\...

</div>

Quando il giorno dopo la chiama al telefono, non si ricorda di niente.



\- Ti ho telefonato? Io? Sei sicuro che non fosse un'altra?

</div>

<br/>

<br/>

<p class="linepull"> </p>

\- Ascoltami, Lazkano: Roman Ondak a Venezia, all'interno del padiglione della Slovacchia ha fatto una riproduzione esatta del giardino esteriore, in modo che l'esterno fosse anche una replica dell'interno\... Fuori dei giardini; entrare e gli stessi giardini. Altri giardini e altri giochi floreali! Dentro e fuori! Perché siamo venuti qui? Per vedere arte? Cosa ci aspettavamo? E se cancellassimo le differenze fra l'esterno e l'interno di un museo, non trasformando l'esterno in arte ma rendendo normale l'interno? E se tutto fosse giardino o tutto arte o tutto museo o tutto centro urbano, tutto mischiato? Perché dividere tutto in compartimenti stagni? Sarebbe un gioco di specchi, un omaggio allo spazio vuoto\...

\- La ripetizione *ad infinitum*\...

\- Ho in mente di fare qualcosa del genere. L'imitazione non è niente di nuovo. La serializzazione, l'appropriazione sono molto di moda nell'arte. Ordiniamo qualcosa da mangiare? Qui il pesce alla griglia è molto buono.

\- Per me un'orata, metà per uno.

\- Col pesce\... va bene un *Sumarroca*?

\- Meglio della spremuta d'arancia.

\- *Arancia*\... è curioso quel che è successo con il colore arancione: per un periodo è stato il colore della modernità. Pensa alla fine degli anni '60 e agli anni '70: mobili, grandi lampade rotonde, abiti e carta da parati stampata. Il colore arancione era molto presente ma poi è come invecchiato\... Per un periodo è stato il colore del futuro, ricorda le divise di *Star Trek*\... Il colore del futuro è cambiato: oro, titanio argentato, poi il bianco, con *Matrix* il verde, ma anche quello è passato di moda\... La questione è fissarsi nella decorazione degli interni delle navi spaziali di Hollywood, nei colori usati per le lettere e i grafici dei computer che appaiono nei film di fantascienza.

\- Ti trovo molto informata sui colori. Stai iniziando di nuovo a dipingere quadri?

\- No, per favore! Qui nessuno vuole quadri, Sono cose del passato. Poi, mentre bevi il caffè, devo fare una commissione, se non ti importa\...

\- Ti accompagno.

\- Come vuoi. Devo andare in posta a ritirare un pacchetto.

</div>

Dopo aver succhiato anche la spina e la testa dell'orata, si bevono due grappe a testa, abbandonano la piacevole temperatura del porto di Barcellona e si avviano verso la posta. Gloria deve ritirare un pacchetto che viene dalla Germania, per suo padre, a quanto sembra. Lazkano non ha potuto evitare di pensare a suo padre scomparso, «sono venuto nel posto sbagliato, Diego», quando era andato in posta per restituire i libri presi in prestito in biblioteca, l'amaro inizio della sua confusione mentale.



\- Utilizza sempre il mio indirizzo per comprare cose all'estero, non so perché.

\- Vorrà darti una scusa per passare da casa sua quando vai a Donostia.

\- Può darsi.

\- Che pacchetto strano.

\- Mio padre è un collezionista incallito. Non chiedermi cosa colleziona, preferisco non saperlo. So solo che spende un sacco di soldi.

\- Non hai mai avuto la tentazione di aprire uno di questi pacchetti?

\- Non sono uno scrittore, non provo così piacere come te a ficcare il naso dappertutto.

</div>

Al pomeriggio Gloria porta Lazkano alla galleria d'arte Mutt, perché lui pensava che quello che gli aveva raccontato la sera prima fosse per prenderlo in giro.



\- Come, un cavallo pittore?

\- Lo vedrai con i tuoi occhi.

</div>

All'entrata della mostra, una fotografia del cavallo che si chiama Napoleone. C'è anche un video che spiega in cosa consiste la faccenda: il suo "allenatore" - il suo *marchante*? - collocava un pennello tra i denti del cavallo e l'animale dipingeva tratti selvaggi sulla tela, fino a completare un colorato bozzetto astratto. Alla foto seguivano i quadri della mostra: una dozzina di opere di Napoleone, nessuna a un prezzo inferiore ai tremila euro.



\- E la gente compra questa roba?

\- Non cominciare con la solita storia, Diego: «un'idea brillante che piace ai mezzi di comunicazione. Questo è. Che piaccia o no, l'arte moderna\...».

\- Forse ci siamo annoiati di noi stessi e non ci resta altro che delegare: nelle macchine e nei computer, oppure negli animali.

\- Vargas Llosa ha scritto un articolo su questo non molto tempo fa.

\- Non capisco niente\... Quella del pittore che bruciava i quadri non venduti nel falò di San Giovanni aveva un suo senso, ma questo\... Forse va bene per uno psichiatra che intende studiare l'inconscio di un cavallo, se esiste qualcosa del genere, ma per il resto\...

\- Anche prima sono stati fatti esperimenti di questo tipo: per esempio insegnare alle scimmie dello zoo a usare una macchina fotografica\... Anche se il risultato non passerà alla storia dell'arte, lo riconosco.

\- Improvvisamente mi è venuta voglia di ubriacarmi.

\- Aspetta: l'oblio dell'alcol bisogna guadagnarselo. Prima ti porto a vedere una Expo che piace tanto agli scrittori. Se non ti piace, pago io la cena.

\- Non hai pietà di me, Gloria\...

</div>

Era una mostra d'arte contemporanea portoghese, dedicata completamente a scrittori e artisti lusitani. Considerando propizia l'occasione, Lazkano vuole far colpo su Gloria con una citazione in portoghese.



\- «*Cheguei a Lisboa, mas não a uma conclusão*»*.*

\- Fernando Pessoa, il tuo scrittore preferito.

</div>

Gloria gli indica un biliardino, un'istallazione di Jose João Brito. Due squadre una contro l'altra, come sempre. In una, il portiere è João Gaspar Simoes e la squadra è formata da altri dieci scrittori portoghesi di tutte le epoche. L'altra squadra è composta da undici giocatori di legno tutti uguali: undici Fernando Pessoa. Si ricorda di Soto e di Zeberio: della partita che avevano giocato contro quei ragazzi di Bordeaux sulla spiaggia di Bidart.



\- Pessoa contro il Portogallo, fantastico! Una persona capace di creare tanti eteronimi diversi può giocare da solo contro il mondo intero.

\- Sapevo che ti sarebbe piaciuta.

\- Hai avuto fortuna: la cena, metà per uno\...

\- Non avevamo detto che, se ti piaceva, pagavi tu?

</div>

<br/>

<br/>

<p class="linepull">Gloria è a Donostia, dopo tanto tempo che non ci tornava. Lei e Lazkano erano d'accordo di pranzare assieme ma, con la scusa che doveva portare a suo padre il pacchetto ricevuto a Barcellona, lui li ha invitati entrambi a pranzo a casa sua.</p>



\- Mi devi promettere che non riderai.

\- Ridere? Come? Perché dovrei ridere?

\- Questo deve rimanere fra noi: mio padre è un fascista, come ti ho spiegato più di una volta.

\- Di solito non rido dei fascisti, non preoccuparti.

\- Non mi fido di te.

</div>

La sala era ricoperta di legno nobile lucido e le pareti piene di nature morte e di scene di caccia, ma, diversamente da quanto si possa pensare, non era una stanza buia: aveva delle alte finestre che davano al generoso sud e che non facevano sentire nessuna mancanza di luce. Il tappeto di moquette verde oliva diffondeva in tutta la stanza una tranquillità non soffocante, che arrivava fino al soffitto che raggiungeva facilmente i cinque metri di altezza. Era un ambiente accogliente, non di una scomoda aristocrazia ereditata, impacciata e priva di buon gusto, ma di un'autentica aristocrazia naturale, trasmessa di generazione in generazione, costruita per il piacere del suo proprietario e in base ai suoi desideri, seguendo un gusto antico. Diego Lazkano inizia a capire perché i genitori si arrabbiavano con i figli quando questi rinunciavano ai loro aristocratici privilegi: rinunciare all'aroma di quell'antica distillazione era, in qualche modo, una mancanza di rispetto. «Condanniamo l'aristocrazia con troppa facilità», si dice Diego.

Quindi quello era lo studio del *fascista*. Avanti. L'enorme arazzo, due metri per due, che si trovava alle spalle della scrivania gli provoco un brivido: si tratta nientemeno del generale Franco, quegli occhi in scala superiore al naturale, che lo guardavano di rimpetto con il temibile aspetto che i dittatori sono soliti avere nei francobolli, nelle statue per le strade e nelle fotografie, il bastone di comando in mano! Gloria fece un sospiro.



\- Bene, hai visto. E adesso ci crederai se dico che mio padre è un fascista?

</div>

Diego non prova nessuna ripugnanza, anzi, quell'immagine di Franco completamente fuori di contesto e improvvisa, come fosse fuori dal tempo, lo ha stupito. Decide che quell'uomo che esponeva nel suo studio privato in modo così ostentato un'immagine di Franco, doveva essere vittima di una nostalgia inoffensiva, quasi tenera. Anche se non era poca la voglia di Lazkano di conoscere il padre di Gloria, quel dettaglio la amplifica.



\- Ti fa niente se adesso aspettiamo nell'atrio?

</div>

<br/>

<br/>

<p class="linepull"> </p>

\- Gli oggetti ci sopravvivranno. Noi ce ne andremo, ma gli oggetti continueranno ad essere gli stessi. Come vede, sono un collezionista.

</div>

«Ho visto l'arazzo nello studio», pensa Lazkano, ma non dice niente al riguardo. Aveva ragione rispetto agli oggetti. Si ricorda di quando aveva visitato la casa di Kafka a Praga, di come si era commosso al vedersi riflesso nello stesso specchio in cui Kafka vedeva il suo viso, e di come per un attimo aveva avuto l'impossibile impressione di vedere nello specchio il viso di Kafka invece del suo.



\- Mi piacciono queste anticaglie: guarda, questi soldatini di piombo, per esempio, rappresentano la battaglia di Verdún. Non li ho ancora dipinti tutti.

\- A mio padre piace ricreare battaglie famose.

\- Non solo mi piace, tesero, sono la gioia dei miei ultimi anni di vita.

</div>

Un'altra volta il teatro, pensa Lazkano. Burattini, marionette, soldatini di piombo, la rappresentazione. O forse era solo uno dei sintomi della sindrome che durante la vecchiaia ci riporta all'infanzia: si lasciano alcune bambole per prenderne altre. Il padre di Gloria era ritto, conservava i forti capelli un tempo neri e ora completamente bianchi, e dimostrava i suoi settantacinque anni.



\- Gloria mi ha detto che sei uno scrittore.

\- Provo a scrivere, quando me lo permettono.

\- Non essere così umile, Lazkano, ho guardato in Internet e sembra che le cose ti vadano bene.

\- Non mi lamento, Signor Furmica.

\- Parli anche il russo.

\- Ultimamente l'ho un po' dimenticato, ma sì.

\- Dimmi, ti piace Cechov?

\- Moltissimo.

\- Credo che andò d'accordo con questo tuo amico, Gloria\...

</div>

Apre il pacchetto che Gloria gli ha portato da Barcellona. Avvicina al naso, voluttuosamente, un vecchio libro impeccabilmente rilegato. Si tratta di un libro del 1923, scritto in cirillico.



\- Tutte le sue opere di teatro, un capriccio.

\- Varrà un capitale.

\- Il denaro, certo. Il denaro è importante. Lo è anche nelle opere di Cechov: i personaggi soffrono ristrettezze in continuazione, chiedono in prestito soldi agli usurai, sono sempre sul punto di perdere le loro dimore ipotecate\... Non mancano nemmeno la corruzione, fannulloni che si sposano a cambio di una presunta cospicua dote\... Molto attuale, se lo guardiamo così.

\- Comunque, il suo teatro non lo conosco molto. Preferisco i racconti.

\- Allora abbiamo qualcosa su cui discutere\... Preferisci i racconti? *Short story*, *racconti brevi*?

\- Direi di sì.

\- Pensa da dove vengono i racconti di Anton Cechov. Hai qualche idea?

\- Era medico, andava di qua e di là, avrà visto e sentito molte cose\...

\- Sì e no\... quando era giovane la passione di Cechov era il teatro: scriveva brevi pezzi comici, che lui e suo fratello mettevano in scena in casa e per la gente di casa. I personaggi di quel piccolo teatro improvvisato sarebbero poi diventati gli eroi dei suoi racconti più famosi. Che te ne pare? All'origine di molti racconti c'era un lavoro teatrale.

</div>

A Diego va di traverso il vino dolce servito come aperitivo.



\- Scusate.

\- Il vino non è buono? Ne apriamo un'altra\... Giséle, per favore\...

\- No, no, non è quello\... Il vino è squisito.

\- È vero che quando presentò *Il gabbiano* la gente non lo capi\... Ma ebbe una seconda opportunità, cosa che tutti dovremmo avere nella vita; e in quel caso sì, ottenne subito un enorme successo\... Addirittura si sposò, con Olga Knipper, un'attrice del Teatro D'Arte di Mosca\... Non sarà un caso\...

\- Apprezzo molto il suo umore scettico.

\- Gli attori e i registi non sapevano mai se stavano rappresentando un dramma umoristico o una commedia drammatica. Non sapevano se ridere o piangere.

\- Entrambe le cose, sicuramente.

\- Entrambe le cose, proprio come nella vita.

\- Ho detto spesso a Gloria che dovrebbe dirigere un'opera teatrale di Cechov, come faceva un tempo.

\- Papà, non ricominciare con questa storia\...

\- No, no, lasciami finire: sto parlando seriamente. Eri brava, avevi una certa capacità di mettere in scena\... Io potrei finanziarti.

\- Il teatro è artificio\...

\- No, se gli attori non *recitano troppo*, tesoro. Cechov rimaneva in silenzio durante le prove, ma quando glielo chiedevano, era solito esprimere la sua opinione: «Recitando un po' meno, sarebbe meglio\... Dovrebbe essere un po' più spontaneo\... come nella vita vera».

\- Se le cose non sono molto cambiate\... non credo sia la tendenza del teatro locale. Ma io non sono la persona più adatta per giudicare, sono più di vent'anni che non vado a teatro.

\- Anche tu, Lazkano? E qual è la ragione?

\- Un trauma giovanile, chissà.

\- In ogni caso\... Se Gloria dirigesse un'opera di Cechov, non avresti altra scelta che interrompere il tuo digiuno teatrale, *n'est-ce-pas*?

\- In questo caso\...

\- Quando mi darai retta, Gloria?

\- Prima o poi, papà.

\- Quando volete, è tutto pronto -- li avvisa Giséle.

</div>

Per iniziare, uno *schnapps*. Poi, nasello con mandorle. Accompagnato da un pregiato vino bianco della valle del Reno, si cena bene in questa casa. A Lazkano sembra che tutto appartenga a un'altra epoca, anche quando riesce a cacciare in un angolo della sua mente l'arazzo di Franco e i lampadari a forma di ragno e ad astrarsi da tutto il resto. La cuoca, la cameriera\... Si sente nella Londra vittoriana. Aveva immaginato anche prima che si sarebbe potuto divertire con il padre di Gloria, ma stava diventando un supplizio. Gloria non era meno a disagio di lui. Era chiaro che da anni aveva perso l'abitudine di mangiare con suo padre e, soprattutto, di avere attorno personale di servizio.



\- Per favore, Giséle, cambia musica. Quest'aria non si abbina al nasello.

\- La cambio io, papà; vai pure, Giséle.

</div>

Se i modi del padre di Gloria non fossero stati così rancidi, forse a Diego Lazkano la situazione sarebbe sembrata comica. Gloria l'aveva avvisato, insistendo molto: «Sai che è un fascista, cercherà di provocarti, tu vagli dietro e basta. È più facile così». «Vedremo», le aveva risposto Diego, malizioso.

Quell'uomo era veramente un fascista. Intelligente, o per lo meno si credeva intelligente, ma senza nessun fascino. E la cosa peggiore era che non si preoccupava affatto di nascondere le sue tendenze.



\- Anche adesso sono la Germania e la Francia a tirare il carro dell'Europa. Non è vergognoso? È un peccato non essere nati un po' più a nord\...

</div>

«Te la cavi piuttosto bene anche qui» Lazkano tra sé: vino del Reno, opera tedesca, *schnapps*. Indipendentemente dal luogo dove nasciamo, possiamo scegliere di dove siamo, anche senza uscire di casa. Diego ricorda quando a Lille vendeva libri di letteratura universale e con quei soldi comprava da bere. Il *Libro dell'inquietudine* di Fernando Pessoa in cambio di una bottiglia di Oporto.



\- Il Partito Nazionalista Basco perse una grande opportunità quando mandò a monte la possibilità di un accordo con i nazisti.

\- Ma persero la guerra\...

\- I nazionalisti baschi? Sì, hai ragione.

\- Anche i nazisti\...

\- Hmmm, diciamo di sì. Ma quanto denaro spendono ancora oggi le industrie cinematografiche nordamericane per produrre film sui nazisti, vero? Si direbbe che vincere la guerra non fu sufficiente, la vittoria gli lasciò un certo amaro in bocca, o non credevano di aver vinto. Sono ancora in guerra contro un nemico che, benché sia scomparso da tempo, è più presente che mai.

\- Forse l'obiettivo è impedire che il Leviatano resusciti -- dice Lazkano, e Gloria gli fa segno di non continuare, svuotando in un solo sorso il calice di vino. Ma Lazkano, ormai, si è imbarcato. - Il primo ad entrare a Parigi fu il Battaglione Gernika, i baschi\...

\- Forse per il nome, così simbolico; un maresciallo avrà ordinato: «Lasciate passare i baschi. Non hanno avuto molta fortuna con quello sgorbio di quadro che gli ha dipinto Picasso, come premio di consolazione», chi lo sa.

\- Ancora vino, papà?

\- Giséle, dell'altro vino.

</div>

Gloria fa un gesto a Giséle: che non si muova, ci penserà lei. Lazkano si è reso conto che la domestica è nervosa, che lui e Gloria stanno rompendo la sua abituale routine, che forse preferirebbe che le lasciassero fare le cose a modo suo e che Lazkano e Gloria nemmeno toccassero la bottiglie. Pur con le migliori intenzioni, in realtà non fanno che ostacolare il servizio.



\- Questo vino del Reno\... Veramente fruttato, mi piace, papà.

</div>

A Lazkano risulta irritante vedere Gloria cambiare argomento, così succube di suo padre. Adesso capisce perché aveva deciso molto giovane di andarsene da casa dei suoi genitori, e perché la morte di sua madre fosse stata l'ultima spinta di cui aveva bisogno per stabilirsi definitivamente a Barcellona. Ma i commenti di Gloria sui vini del Reno non riescono a cambiare il corso della corrente della conversazione.



\- I nazisti erano persone di grande disciplina, adesso non è ben visto dire qualcosa a loro favore, ti lanciano subito contro i cani, ma il fatto che oggi sulle strade tedesche muoiano così poche persone, non è forse merito dei nazisti? Le migliori strade e le migliori automobili, e nessun limite di velocità sulle autostrade\... Quanta gente muore sulle nostre strade? Portarono alcune idee agli estremi, d'accordo; ma non dovremmo scontare dai morti nei campi nazisti tutti quelli che sulle strade di Hitler *non* sono morti in questi settant'anni? E chi è il responsabile del fatto che le nostre strade siano delle trappole mortali, un altro tipo di terrore? Ascendiamo i mediocri e accusiamo di crudeltà quelli che dicono la verità, è triste ma così funziona il mondo. Pensaci Lazkano, perché alcuni vengono demonizzati e altri no.

</div>

Arrivano, non presto come avrebbero voluto, il gelato di panna cotta fatto in casa e il caffè, obbligatorio per cortesia.



\- Manca disciplina, Lazkano. Autorità. Il lavoro che si faceva in Germania nei *gymnasium* con i giovani, la gioventù hitleriana\... Conoscerai sicuramente il caso di Günter Grass.

</div>

Diego non ha forze per continuare. Adesso è lui ad afferrarsi come un naufrago alla bottiglia di vino bianco e a riempire il bicchiere. Per non parlare, beve. Quanti timidi e vigliacchi erano diventati alcolisti, pensa.



\- Un liquore? Una grappa? Non è il mio preferito, ma abbiamo anche del *patxaran*, "*extekoa*", fatto in casa\...

\- No, grazie.

</div>

«*Etxekoa*», era la prima parola che aveva pronunciato in basco da quando era iniziata la cena.



\- È stato un piacere, Lazkano. Torna quando vuoi. Non è facile trovare persone che sappiano seguire il filo della conversazione, in questa società così debole e volubile.

</div>

Diego abbassa la testa mansuetamente, senza aver la forza di dire niente, come se l'autoritaria mano del padre di Gloria lo obbligasse alla reverenza.

Gloria lo accompagna alla porta.



\- Ha un suo fascino, tuo padre.

\- Quando le oscenità che dice non ti fanno accapponare la pelle d'oca, vuoi dire? Adesso è invecchiato, ma immaginatelo quarant'anni fa, quando ero piccola -- gli mormora.

\- Con i genitori ci si scontra in ogni caso: se tuo padre non fosse un fascista, pensi che saresti andata d'accordo con lui?

\- Non c'è bisogno che tu finga, a volte lo fucilerei.

\- I genitori non si scelgono, tu non ne sei responsabile.

\- Ma i genitori invece sono responsabili dei figli? Credi che sia facile vivere con questo? Mi spiace, Diego. Avrei dovuto dirtelo. Mio padre era amico di Melitón Manzanas.

</div>

Gloria fa un sospiro.



\- Ecco, te l'ho detto, sarei scoppiata altrimenti.

</div>

Ci sono nomi che ti raggelano il sangue. Per molti quello di Melitón Manzanas era uno di questi. Il primo poliziotto che ETA aveva ucciso deliberatamente. Una specie di leggenda nera si espandeva attorno a quell'uomo. Non contento dei profitti della tortura, si faceva pagare a modo suo i favori che faceva alle mogli e alle sorelle dei detenuti. Nemmeno i suoi colleghi all'interno della Polizia potevano sopportarlo. Apparteneva alla scuola dei più sadici.

Lazkano aveva sentito che accusavano Manzanas anche di aver collaborato con i nazisti, quando non aveva ancora trent'anni: si diceva che avesse consegnato degli ebrei ai nazisti che occupavano la Francia, a cambio di persone che interessavano al governo spagnolo.

Lazkano si chiede se Gloria sappia queste cose. Spera di no, per il suo bene. Ne aveva abbastanza con quel padre franchista e i suoi amici torturatori. Ma adesso capiva più facilmente la retorica filonazista del padre di Gloria. Saranno stati degni di essere ascoltati gli aneddoti che nel dopoguerra lui e il suo amico Melitón, ognuno col proprio *schnapps* in mano, si saranno raccontati. Lazkano preferisce tenersi per sé quello che gli gira per la testa. No, era meglio che Gloria non sapesse niente. Preferisce non dirle dei legami degli amici di suo padre con il più grande massacro del XX secolo. Come sia proprio vicino a casa - molto più vicino di quanto pensi - il capo del filo che ti lega senza volerlo alla crudeltà del mondo. Inizia a tirare da un capo sciolto di un arazzo e arriverai a luoghi impensati. «Gli oggetti ci sopravvivranno».

L'atmosfera diventa glaciale e non sembra che niente possa migliorarla.

Gloria abbraccia Lazkano, come da tempo non lo abbracciava nessuno. Forse è solo un miraggio ma, se Giséle non avesse interrotto quel momento avvicinandosi con la giacca di Diego nelle mani, gli sembra che l'avrebbe baciato sulle labbra.

<br/>

<br/>

<p class="linepull">Quel giorno Gloria non è andata a prenderlo alla stazione di Sants. Lazkano se n'è stupito, ma non ha dato speciale importanza alla cosa: ha pensato che fosse in ritardo. Ha comprato un paio di giornali ed è rimasto ad aspettare nel bar della stazione. Visto che non arrivava, l'ha chiamata per telefono. Dall'altra parte è scattata la segreteria telefonica. Sarà stata immersa in uno di quei suoi lavori concettuali impossibili, dimenticando non solo l'ospite da andare a prendere in stazione, ma anche in che stagione e in che mondo viviamo. «Questi artisti, non c'è soluzione».</p>

Pensando che Gloria si fosse sbagliata di giorno o di ora, Lazkano ha deciso di prendere un taxi e andare a casa sua. Ha suonato il campanello. Nessuno. Ha mangiato qualcosa in una pizzeria del quartiere e ormai notte, ha suonato di nuovo alla sua porta. Sembrava proprio che non ci fosse nessuno.

Le ha lasciato un terzo messaggio in segreteria telefonica, dicendole che aveva preso una stanza in una pensione del quartiere. Il mattino successivo, dopo aver fatto colazione e visto che Gloria non rispondeva al telefono e nemmeno al citofono, ha deciso di telefonare a suo padre. Non aveva il suo telefono, ma lo ha localizzato facilmente sull'elenco telefonico di Donostia, che ha trovato in un cyber di pachistani. A Donostia non c'erano molte persone che si chiamavano Furmica.

Ha risposto Gisèle, ma ha sentito subito la voce del padre di Gloria.



\- Non sai niente?

</div>

Lazkano avrebbe dovuto sospettare qualcosa vedendo tutte quelle piante nel balcone di Gloria. Erano troppe per il suo consumo. Ma uno che ne sa\... alcune potevano essere per gli amici\... Anche se era chiaro che non guadagnava molto con la vendita delle sue opere d'arte, Diego non pensava che la situazione economica di Gloria fosse così disperata.

Lazkano ha non potuto evitare di ricordare quello che diceva loro Gloria quando arrivavano tardi alle prove, tutti quei rimproveri che mandavano Soto su tutte le furie: Voi farete una brutta fine». «Non aspettatevi che sia io a tirarvi fuori di galera». «Non possiamo certo permetterci un avvocato».

Suo padre aveva già pagato la cauzione, ma bisognava mandare un fax del bonifico bancario e compilare una serie di documenti. La tenevano nel commissariato di Eixample.



\- Non sapevo che tu fossi lì, Lazkano\... Gloria sarà contenta di avere qualcuno che la aspetta. Ti sarei grato se mi chiamassi quando la libereranno.

\- Non mancherò.

</div>

Diego Lazkano passa la mattina nella sala d'attesa del commissariato. Gli creano ancora un certo nervosismo posti come quello. Postumi degli anni '80.

Quando il poliziotto del turno del mattino se ne va, deve spiegare di nuovo a quello del pomeriggio il caso di Gloria. La lasciano libera poco prima delle cinque. Non ha un brutto aspetto.



\- Mi dispiace, Diego. Mi hanno lasciato fare solo una telefonata e non volevo chiedere a te i soldi della cauzione. Dove hai passato la notte?

\- Stai bene?

\- Benissimo. Sono stata in cella con due prostitute bulgare\... Sembravano le nonne di Oteiza\... Puoi crederci che non mi ricordavo nemmeno quale fosse la capitale della Bulgaria? Sai che non ti prendono più le impronte digitali con l'inchiostro? Anche questo è cambiato.

</div>

Gloria non vuole dare molte spiegazioni sul suo *lavoro* di *pusher*. A quanto pare aveva appena iniziato a passare qualcosa «a amici di amici», e uno di questi era un poliziotto in borghese. Pura sfortuna. Secondo l'avvocato d'ufficio non avrebbe avuto grossi problemi perché era la prima volta e perché la quantità sequestrata era minima. Quello che realmente non perdonava a se stessa era l'aver chiesto i soldi della cauzione a suo padre.



\- Me la sono sempre cavata senza aver bisogno di lui. E adesso sono in debito con lui e so che me la farà pagare. È un bel tipo il vecchio!

\- Se sei in difficoltà\... non devi far altro che chiedere, Gloria\... Hai bisogno di soldi?

\- No, ma se vuoi ti lascio pagare due Martini nel *Boadas*.

</div>

<br/>

<br/>

<p class="linepull">Il professor Heiner Stachelhaus è seduto nella sala principale del Macba. Senza farsi nessuno scrupolo e vedendo la scarsa affluenza, gli organizzatori stanno ritirando le sedie di legno pieghevoli di troppo. Gloria ha le pupille dilatate.</p>



\- Neanche fosse David Bowie in persona\...

\- Ma è uno di quelli che più cose sa su David Bowie.

</div>

La presentazione è a carico di Josep Ramoneda, con la sua penetrante voce da termite. A Lazkano piacciono i suoi commenti radiofonici, ma non l'ha mai visto in persona. Il professor Heiner Stachelhaus beve acqua Vichy, saluta i presenti in catalano, li ringrazia e continua in tedesco. La traduzione simultanea è molto buona, anche se si nota troppo che l'interprete sta leggendo.

«Beuys era un incrocio fra un gangster e un pagliaccio. Cappello, soprabito, aspetto fragile, insaziabile ansia di azione. C'è gente così, che non riposa mai e che si rilassa solo lavorando fino allo sfinimento, che trasforma la stanchezza in combustibile: "lo spreco di energie è la mia forza", era solito dire Joseph Beuys».

Lazkano si ricoda di Soto. Anche lui era così. Sembrava che stesse descrivendo il suo amico.

«Beuys nacque il 21 maggio del 1921, in un paese chiamato Krefeld, vicino a Düsseldorf. Prima di finire il liceo, passò un anno viaggiando di qua e di là come aiutante in un circo: lavori di muratore, annuncio umano e responsabile degli animali. Accettò come cosa normale il servizio che bisognava compiere nella gioventù hitleriana, e anche l'obbligo di fare il soldato durante la guerra. Credeva nel destino\...».



\- Dovevamo invitare tuo padre, Gloria.

\- Puoi tacere?

</div>

«Dopo avere ricevuto una formazione come radio-telegrafista a Possen, si preparò per diventare pilota di guerra, prima a Erfurt e poi a Königgrätz. L'incidente che ebbe in Crimea nell'inverno del 1943 segnò il suo futuro. Dopo aver bombardato una posizione di cannoni antiaerei russi, nella manovra di ascensione per poter riprendere altezza, l'aereo Ju 87 che lui pilotava venne colpito dagli spari. Contro tutti i pronostici, Beuys e il suo compagno riuscirono a portare l'aereo oltre le file nemiche. Tuttavia, l'altimetro non funziona e precipitano in mezzo a una tormenta di neve. Nell'impatto con la terra, Beuys viene scaraventato fuori dall'aereo e resta imprigionato sotto la coda. Il suo amico è morto. Un gruppo di nomadi tartari lo trova tra i resti dell'aereo e se lo porta con sé, gravemente ferito: lo cureranno per otto lunghi giorni nel loro accampamento. Gli curano le ferite con grasso di animale e lo tengono avvolto in feltro in modo che possa mantenere la temperatura corporea. Lo alimentano con latte, formaggio e ricotta. Quando i tedeschi lo riscattano, lo inviano di nuovo al fronte, per vendetta, perché in opinione di alcuni non si era mai veramente adattato alla disciplina militare. Viene ferito altre quattro volte in combattimento e ricoperto di medaglie. Lo degraderanno anche, due volte, per mancanza di disciplina. Quando, nel 1945 i britannici lo fecero prigioniero, aveva il corpo pieno di cicatrici».



\- David Bowie, che eroe\... - sussurra Lazkano a Gloria.

\- Non una parola in più, Diego.

</div>

«Con le performance realizzate con il gruppo *Fluxus* provoca emozioni che esasperano molta gente: pianoforti riempiti di detersivo in polvere che poi fa a pezzi con una motosega, animali morti ai quali strappa il cuore in diretta, grasso, televisori intermittenti, urla primitive, forti rumori\... pazzie di ogni tipo. Di solito, la gente non capisce le cose che fa Joseph Beuys, ma a lui non interessa. Realizza le sue azioni in piena *trance*.

«Nel 1954, la sua fidanzata, impiegata postale a Düsseldorf e molto più giovane di lui, gli restituisce l'anello di fidanzamento. Joseph Beuys precipita in una profonda depressione; i suoi amici devono entrare dalla finestra di casa sua per riscattarlo, e lo trovano al buio: "Voglio svanire" dice loro, con un sottile filo di voce. Per terra, disegni strappati. Ordina al falegname di Krefeld una cassa, con l'intenzione di ricoprirla di pece e "seppellirsi" in essa. Alla fine prende la depressione come un processo di purificazione e ne esce.

«Anche prima del suo spettacolo con il coyote, aveva sempre avuto una relazione particolare con gli animali. Ne è una prova l'opera teatrale *Bomba al miele sul posto di lavoro*. Come Rudolf Steiner, ammirava le api, perché erano antichi animali sacri: "Sacri, perché il destino delle api rivela quale sarà il destino del genere umano\... Quando prendiamo un pezzo di cera d'api, cosa teniamo in realtà tra le dita? Un miscuglio di sangue, muscoli e ossa"».



\- Gloria\...

\- Cosa c'è adesso?

\- Sai che ultimamente le api stanno scomparendo, vero? Non si sa il perché, ma scompaiono\...

\- Vuoi tacere una buona volta?

</div>

«Ma se Beuys ha una relazione particolare con un animale, questo è la lepre. "Io non sono un essere umano, ma una lepre" spiegò una volta. In conseguenza, realizza la performance *Come spiegare i quadri a una lepre morta* nella galleria Schmela di Düsseldorf: passeggia da un lato all'altro della sala con una lepre morta in mano, mentre le spiega i quadri appesi alle pareti, con grande concentrazione e dolcezza.

«Quando Beuys dice che tutti gli esseri umani sono degli artisti, non vuol dire che in ogni persona c'è un pittore o uno scultore, ma che ogni essere umano ha delle capacità creative e che dobbiamo prendere in considerazione questa capacità e cercare di migliorarla. Per lui, la creatività è la scienza della libertà.

«Benché si sia sottolineato molto il carattere sciamanico delle sue opere, Beuys non volle utilizzare il suo pensiero e le sue azioni per tornare a situazioni passate, ma piuttosto per trovare indizi per il futuro. È innegabile, d'altra parte, che mostri tratti da sciamano, anche nel suo aspetto esteriore: Beuys indossa sempre, sopra gli immancabili jeans, un gilet da pesca, un cappello di feltro e una camicia bianca.

«Cos'è uno sciamano, in fin dei conti? Lo sciamano non è solo un malato: è un malato in grado di curare se stesso.

«Il 2 giugno del 1967, durante la manifestazione organizzata contro la visita dello Scia di Persia, a Berlino uccidono lo studente Benno Ohnesorg. Venti giorni dopo, Joseph Beuys fonda il Partito degli Studenti Tedeschi. La sua anima provocatrice non ha limiti: "Il mio partito è il più grande del mondo, la maggioranza dei suoi iscritti sono animali". Nel 1971, organizza una manifestazione di successo contro i campi da tennis che si vogliono costruire in alcuni boschi attorno a Düsseldorf: *puliranno* il bosco con scope giganti.

«Il lavoro di Joseph Beuys è strettamente legato al Festival *Documenta* che si svolge a Kassel: nel *Documenta* del 1982, propone di piantare settemila querce in cinque anni, sicuramente l'intervento artistico più trasformatore che sia mai stato realizzato su una città».

Lazkano si mette in guardia: inevitabilmente la sua mente va agli anni '80. Mentre Beuys piantava querce, a lui succedevano delle cose: conosce Soto e Zeberio, Idoia lo lascia, inizia a vivere con Ana, lo arrestano e lo torturano, fugge, a Lille conosce Lena\...

«Il cambio sociale che propone Beuys è un cambio senza violenza: "Senza violenza, non perché adesso la violenza, per diverse ragioni, non sia efficace e di successo, ma per una morale spirituale umana e per ragioni politico-sociali. Da un lato, perché la dignità dell'essere umano è legata all'inviolabilità della persona, e chi lo dimentica abbandona il campo della natura umana. D'altra parte, perché i sistemi che vogliamo cambiare sono costruiti sulla violenza espressa in tutte le forme immaginabili. Per questo, qualsiasi manifestazione di violenza coincide con il funzionamento del sistema e, invece di debilitarlo, rafforza quello che vuole distruggere"».



\- Gloria, è ancora lunga?

\- Puoi andartene, se vuoi, io resto qui.

</div>

«Come provocazione, nel 1964 Beuys consigliò di alzare di cinque centimetri il muro di Berlino, considerando che così avrebbe avuto proporzioni migliori.

«Nel 1969, condivise lo scenario con un cavallo bianco che mangiava erba\...»



\- Sta parlando di Napoleone?

\- Vai al diavolo, Lazkano.

</div>

«"L'artista e il delinquente" diceva Beuys, sono compagni di viaggio, entrambi possiedono una folle creatività, entrambi non hanno morale, spinti solo dalla forza della libertà". Ovviamente, non bisogna prendere alla lettera le parole di Beuys\... Anche qui c'è una provocazione.

«Ma, come mostra in modo chiaro l'azione realizzata nel 1974 nella galleria René Block di New York, Beuys non si accontentava della provocazione. Questa performance ha come titolo *I like America and America likes me* e oltre a Beuys c'è un altro protagonista: il coyote Little John. È la performance più conosciuta e più commentata dell'artista tedesco. Beuys arriva all'aeroporto JFK avvolto in un tappeto di feltro. Lo sdraiano su una barella e lo portano in ambulanza alla galleria d'arte, senza che tocchi suolo degli Stati Uniti. Lì lo aspetta il coyote *Little John*, tra la paglia. Ci sono anche molti esemplari del *Wall Street Journal* e pezzetti di feltro. Porta un bastone, oltre al suo immancabile cappello di feltro. Si siede per terra, a parlare con il coyote. Beuys si nasconde sotto la stoffa di feltro, lasciando alla vista solo la punta del bastone. Allora il coyote tira il feltro, rompe la tela. Con il passare dei giorni, è Beuys quello che resta in mezzo alla paglia; tra il feltro e i giornali, il coyote. Ogni tanto Beuys fa "musica" con un triangolo che porta appeso al collo. Dopo tre giorni, si abituano a vivere assieme. Beuys abbraccia stretto il coyote Little John prima di salutarlo. Sparge pugni di paglia sul luogo che ha condiviso con l'animale. Così com'è arrivato, tornerà all'aeroporto JFK, lo caricheranno sull'ambulanza sdraiato sulla barella, avvolto nel feltro, senza toccare la terra con i piedi, e se ne va da New York e dagli Stati Uniti, senza aver visto della città nient'altro che lo spazio condiviso con il coyote.

«Accetta un invito del museo Solomon R. Guggenheim e, con grande sorpresa di amici e conoscenti, si appassiona al caviale, alle Cadillac e a lussi cari. Thomas Messer, che in quel periodo era direttore del museo Guggenheim di New York, interpreta così il cambiamento di atteggiamento di Joseph Beuys: "Temevo che a Joseph Beuys fosse passato per la mente di fare a pezzi il museo Guggenheim: dal suo punto di vista poteva essere una formidabile opera d'arte\... Per fortuna, da un giorno all'altro cambiò posizione, come se all'improvviso si fosse reso conto che aveva già fatto abbastanza teatro\..."

«Eva, sua moglie, era solita dire che Beuys era sempre stato morto. Chiamava il marito *Beuys,* cosa che facevano anche i suoi figli, Wenzel e Jessyka, che non lo chiamavano mai papà o padre ma *Beuys.* "È stato morto tutta la sua vita" diceva Eva Beuys, "ma allo stesso tempo è sempre stato molto vivo. Beuys non si è mai lamentato del tempo e diceva sempre: faccia il tempo che faccia, fa sempre bel tempo".

«Realizzerà la sua ultima istallazione nel Museo di Capodimonte di Napoli, il 23 dicembre del 1985. Dopo un mese, morirà.

«È molto strano che il fantasma di Joseph Beuys non appaia qua e là. È possibile che abbia ragione la scritta che ho visto oggi su una parete nel Raval e che anche Beuys sottoscriverebbe: "Penso, quindi sono di troppo". Forse noi siamo la volpe morta tenuta in braccio da Beuys, e non ce ne siamo ancora accorti.

Molte grazie a tutti».



\- Non vai a chiedergli un autografo? È il grande Heiner Stachelhaus!

\- Vaffanculo, Diego\... È l'ultima volta che vieni con me a una conferenza.

</div>

Oggi c'è una temperatura piacevole a Barcellona ma, anche se varrebbe la pena cenare all'aperto, Gloria ha scelto un ristorante silenzioso con le tovaglie di lino.



\- Sicura che vuoi cenare? Io ti vedo sazia.

\- Un tempo ammiravo molto Beuys, è sempre stato un mio idolo, ma in questi anni l'avevo dimenticato, a dire il vero. È stato meraviglioso, anche se si è dimenticato di raccontare quella della lampadina\...

\- I signori hanno deciso cosa desiderano?

</div>

Per iniziare una *escalivada* e poi un pagello grande da dividere. Da bere vino bianco, ovviamente, che scegliesse il cameriere, bastava che fosse un Penedés. Quando portano il pesce devono ordinare una seconda bottiglia.



\- Pare che il tubo della stufa fosse otturato e che lui fosse salito su una sedia per cercare di pulirlo: perse l'equilibrio e prese un forte colpo alla schiena. Il colpo fu così forte che lo dovettero portare all'ospedale di Düsseldorf. Tornato a casa, mise una luce rossa in cucina con questa scritta: «Bisogna sempre stare svegli».

\- Potevi aver approfittato del turno di domande per raccontare quest'aneddoto\...

\- Non sono così esibizionista come te.

\- Sarebbe stato un modo di guadagnarti la complicità di Heiner Stachelhaus\... Forse questo aneddoto ti avrebbe permesso di cenare con Ramoneda e Stachelhaus! Saresti stata con due pesci grossi, stabilire contatti per esporre le tue opere a Monaco, e non con un pagello per due, come stai adesso!

\- Vaffanculo.

\- *Vaffanculo, vaffanculo\...* Non sai dire altro? Ti stai ripetendo, e questo non è un modo creativo di vivere, a Beuys non sarebbe piaciuto!

\- Ti sbagli: gli sciamani sono abbastanza ripetitivi. La ripetizione è la chiave del trance: *Vaffanculo, vaffanculo\...!*

*-* Mi piace di più: *«Bisogna sempre stare svegli»*. Oppure: *Heiner Stachelhaus, Heinerstachelhaus, Heinerstachelhaus\...* Non ti sembra un bel nome? Non è un gran vantaggio avere un nome del genere? Non credi che portare un nome come quello e obbligare le mandibole della gente a pronunciare queste parole implichi inevitabilmente delle complesse connessioni neuronali? È la lingua a forgiare noi, non il contrario!

\- Non dovevamo ordinare la seconda bottiglia, Lazkano. Sei ubriaco.

</div>

«Bisogna sempre stare svegli!».

Lazkano crollava dal sonno. Il pagello, invece, nuotava nel vino bianco, toglieva gravità e piombo alla stanchezza della notte. Il giorno dopo avrebbe avuto mal di testa, ma ritenendo che Beuys si meritasse questo e anche di più, continuano a consumare energia nelle chiacchiere, bevendo una grappa del Trentino dietro l'altra, fino ad esaurire le forze e i soldi.

<br/>

<br/>

<p class="linepull">Arrivano a casa entrambi traballando. Lazkano si sdraia sul divano, senza togliersi le scarpe.</p>



\- Vuoi dormire nel mio letto?

</div>

Diego Lazkano si alza e si corica nel letto di Gloria.



\- Ehi, ehi\... proibito dormire con le scarpe.

</div>

Gli toglie le scarpe e i calzini. Poi Gloria rimane in mutandine: è abbronzata, prende il sole in terrazza e ha i segni del costume. Hanno dormito assieme altre volte, compagni di letto senza sesso, ma sono passati molti anni da allora. Anche se questa donna adulta e un po' rotonda si allontana parecchio dal suo modello di ragazza magra e delicata, Lazkano si rende conto che questo canone sta cambiando. È curioso come cambiano i gusti con gli anni.

Gloria appoggia il suo sedere contro il pube di Diego, e sente la reazione del suo pene sotto due strati di tela.



\- Respira ancora -- lo castiga Gloria, con tono tranquillo, molto lontano dalla sensualità.

\- Quando gliene danno una ragione -- risponde Lazkano, e si addormenta con un braccio attorno ai fianchi di Gloria. Il mattino successivo, quando si svegliano, hanno la tranquillizzante sensazione di essersi addormentati assieme.

\- Ti sei mai chiesto perché io e te non abbiamo mai scopato?

\- Perché siamo buoni amici.

\- Proprio per quello\...

\- Vengo a Barcellona perché nella mia terra non ci azzecco con le donne e vuoi che venga a letto con te? Da chi potrei scappare poi per raccontare che ti sei innamorata di me e che non posso toglierti di dosso?

\- Sei così vanitoso\... sembri uno scrittore. Una scopata senza alcol, non ti tenta?

\- Per far passare il mal di testa?

</div>

Gloria infila le sue corte dita tra le gambe di Lazkano.



\- Respira ancora.

</div>

Come dire di no a quell'amichevole sorriso e a quelle carezze. Sembra impossibile che siano nella terrazza di una grande città, non si sente nessun rumore in quella casa sulle pendici del Montjuic, eccetto il canto degli scriccioli e dei codibugnoli. Lazkano appoggia la mano sulla parte interna della coscia di Gloria, cercando con la punta delle dita. Lei gli slaccia i bottoni della camicia e gli accarezza le costole, con la punta delle dita e sfiorandolo con le labbra. Il primo leggero morso sul collo fa perdere a Diego la testa in modo inaspettato. Sono seduti su due sedie di legno piegabili e Gloria lascia la sua per togliersi la biancheria intima e senza fare lo sforzo di abbassare fino alle caviglie i pantaloni di Lazkano, libera il suo pene dagli slip. Quando si siede sopra di lui, Diego le sfila i seni dalla blusa e immerge il viso tra di essi, stupendosi che la sedia di legno non si rompa facendoli cadere a terra. Gloria si prende il suo tempo per accarezzare il suo pene e strofinarlo contro il suo pube. Le loro bocche si uniscono. Gloria si stringe ancora di più a Diego, quando lui la afferra per i glutei e li separa. Il profumo del corpo di Gloria per un istante è penetrante. Mentre cavalca sopra di lui, Diego sente un enorme piacere, lontano dall'orgasmo, mentre i raggi del sole gli fanno il solletico sulle cosce nude. Rimane così tre o quattro minuti, dentro di lei, e solo quando si rende conto che Gloria lo sta sorpassando sulla strada dell'orgasmo, comincia anche lui a dare colpi di cintura.

I sospiri e i gemiti di Gloria assomigliano a delle risate, e benché finora l'estasi e la risata gli siano sempre sembrati due piaceri autonomi e imprescindibili, vedere che anche se indipendenti possono prodursi simultaneamente, affascina straordinariamente Diego. Quel piacere è superiore a tutte le parole voluttuose, o forse gli sembra tale perché è stato qualcosa di nuovo e inaspettato.



\- Niente ci impedisce di ripeterlo\...

\- E se mi innamoro di te?

\- Ma pensa: credevo che il rischio fosse che io mi innamorassi di te.

\- Anch'io sono umano.

\- Ti sbagli: tu sei uno scrittore, quindi il diavolo. Perderai il treno. Fai buon viaggio di ritorno a casa e *non* chiamarmi quando arrivi.

</div>

<br/>

<br/>

<p class="linepull">Quando Gloria non gli apre la porta, ha un presentimento.</p>

Stavolta chiama direttamente al commissariato di Eixample.

Indovina. Tombola.



\- Ha dichiarato davanti al giudice e ha passato la notte in prigione.

\- In commissariato?

\- No: *in prigione*.

\- L'hanno mandata in pigione? Per aver venduto marijuana?

</div>

Il poliziotto fa un sospiro e vuole sapere con chi sta parlando.



\- Lei è il suo rappresentante legale? Un famigliare?

\- No\... Un amico.

\- In questo caso non posso dirle niente di più. Mi dispiace.

</div>

Lazkano deve pensare velocemente:



\- Senta, sono il suo fidanzato\... per dirlo in qualche modo\... Non ha nessun altro.

\- Passi dal tribunale, con un avvocato. Le sarà utile.

</div>

Deve dare nome e cognome e numero di carta d'identità al segretario del tribunale prima che questi gli dia il permesso di vederla.



\- Yago Lascano?

\- No, Lazkano: Diego Lazkano.

</div>

Sente sudore freddo lungo la schiena. Quel posto, quella gente.



\- Quando la libereranno\... libererete?

\- È un *defcondos*\...

\- Scusi?

</div>

Lazkano non conosce il gergo della polizia.



\- *Defcondos*\... Non è la prima volta.

\- Ma si tratta di erba, roba da poco.

\- Le hanno trovato cinquanta dosi di ecstasy. E ha dei precedenti.

</div>

«Voi farete una brutta fine».

«Non aspettatevi che sia io a tirarvi fuori di galera».

«Non possiamo certo permetterci un avvocato».

Prima dell'ora di cena riesce a parlare a tu per tu con Gloria.



\- Cosa stai facendo, Gloria?

\- Nuovi modelli di affari, sai com'è\... Bisogna pagare la bolletta della luce.

\- Non ti è bastata la volta scorsa?

\- Dicono che ho dei *precedenti*. Per marijuana\... Ma stavolta non era erba, no? Non pensavo che considerassero la marijuana e le pastiglie la stessa cosa. Inoltre\... i precedenti non prescrivono?

\- Non in tre mesi, Gloria.

\- Ah\...

\- Dove hai preso l\'ecstasy?

\- La gente ti presenta altra gente, e questi altri ancora. Non è poi così difficile. Perché? Ti interessa?

\- Non c'è da scherzare. Hai chiamato tuo padre?

\- Quel fascista? No. Non sa niente.

\- Stavolta hanno chiesto diecimila euro di cauzione.

\- Diecimila! Cazzo\...

\- Adesso posso prestarti la metà, se vuoi\... ma per racimolarne diecimila ho bisogno di un paio di giorni.

</div>

Gloria è abbattuta. Non si aspettava una cauzione così pesante.

Dovrà parlare di nuovo con chi non vuole parlare. Il favore che gli deve si sta gonfiando. E sa che dovrà pagarlo con tanto di interessi.

<br/>

<br/>

<p class="linepull"> </p>

\- La mostra di Roma non si farà.

\- Mi dispiace.

\- È lo stesso, alla fine non sono nemmeno sicura che le istallazioni funzionino.

\- Non è possibile farla in un altro posto?

\- No, non credo. In cambio ho un'altra notizia\... Mi vergogno un po'\... Mi hanno offerto di dirigere un'opera di Cechov.

\- Stai scherzando\...

\- Come ai vecchi tempi. E al prezzo dei vecchi tempi.

\- Pensavo che *odiassimo* il teatro.

\- Cechov è Cechov, non credi? Inoltre, l'opera che vogliono portare in scena è *Platonov,* una caramella.

\- *Platonov*? Non la conosco.

\- La sua prima opera di teatro. In alcune antologie non appare neanche, si dice che Cechov la rinnegasse. In realtà, si discute anche se sia un'opera finita o no.

\- Sei libera di dirigerla come vuoi tu?

\- Sì e no. Devo trasformare in uno solo i quattro atti originali. La compagnia vuole fare qualcosa di nuovo\... Avrò un locale per le prove, un appartamento in via Aldamar\... Mi metteranno a disposizione tutto. L'unico ostacolo è mio padre.

\- Tuo padre? È lui che ha messo i soldi?

\- Ha messo i soldi e ha proposto il nome del regista. Che te ne pare? Di nuovo nella ragnatela di mio padre. Inoltre, vuole che prenda come attore un suo vecchio amico, uno del suo gruppo di filatelia\... da quando è malato gli permetto tutti i ricatti.

\- Non mi sembra un prezzo così caro da pagare. Così ci vedremo più spesso. Perché perdere un'opportunità del genere?

\- Pensavo che il mio fallimento ti colpisse di più. Guarda un po', Gloria, l'artista alternativa e anarchica, che mangia dalla mano del padre franchista, regista di un'opera per il Teatro Victoria Eugenia, su incarico\...

\- Non castigarti così! Fai sempre lo stesso: tu sei il boia di te stessa.

\- Non lo siamo un po' tutti di tutti?

\- È possibile.

\- Se accetto\... la traduzione esistente è pessima. Mi piacerebbe che tu ne facessi un'altra.

\- Non chiedermi una cosa del genere, Gloria.

\- Per favore\... Dove trovo qualcuno che sappia russo?

\- L'ho quasi dimenticato. Sono anni che non\...

\- Dimmi almeno che ti prenderai un paio di giorni per pensarci. Leggiti il libretto, almeno\... Ne ho portato una copia per te.

\- D'accordo, ma non sperarci.

\- Per lo meno verrai alla prima, per evitare che mi impicchi alle corde delle quinte?

\- Odio i teatri.

\- Ma vuoi bene a me. Farai questo sacrificio per me, vero?

<br/>

<br/>

<p class="linepull">- Diego Lazkano?</p>

\- Chi è?

\- Ho qualcosa che potrebbe interessarle.

\- Con chi parlo?

\- Diciamo che è da parte di Javier Fontecha.

\- Fontecha?

\- Vorrebbe incontrarla.

\- Mi spiace, ma sono a Barcellona.

\- Anche lui, che coincidenza.

</div>

Diego Lazkano si spaventa: gli hanno affiancato un'ombra.



\- Prenda nota dell'indirizzo.

</div>

Si tratta della hall di un hotel. Rumorosa e piena di turisti. Devono quasi parlarsi all'orecchio per sentire quello che si dicono. Forse perché vogliono evitare i microfoni.



\- È molto semplice: non andare a dichiarare e la cartelletta è tua.

</div>

Nella sua mente si sovrappongono molte cose: il Rospo, sua figlia Cristina, Idoia, Ana\... È strano, ma in questo momento Soto e Zeberio fanno fatica a comparire.



\- Avete fatto terrorismo di Stato.

</div>

Fontecha resta in silenzio. Diego Lazkano non ha mai sentito un sì così chiaro. Ma non ha provato nessun piacere. Solo pena e schifo. Compassione, quasi.



\- Finiamola una volta per tutte.

\- Hai riconosciuto di essere colpevole.

\- E se l'avessi riconosciuto? Il presente ci assolve. A volte si fanno delle cose, e poi viene il futuro a dirti che sei colpevole. Se ci pensi bene, non sempre è giusto.

\- Con me non devi scusarti. I tribunali diranno quello che devono dire, se non li avete già comprati, ovviamente.

\- Vuoi dire che non accetti nessun patto? Non sei un angelo, Lazkano\... hai fatto passare come tuoi lavori che non lo erano\... Credi che la nostra condanna redimerà le tue colpe?

\- L'hai portata?

\- La cartelletta? A processo finito.

\- Sei una nullità, Fontecha. Patetico. Non ti rendi conto? Non conti più niente\... il tuo stesso partito ti ha abbandonato\... Non so cosa ci faccio qui a parlare con te. Non si possono resuscitare i morti. Non puoi restituirmi gli amici che mi hai ucciso.

\- Gli amici no.

\- Cosa allora?

\- Cosa o chi\...

\- Questa conversazione non ha senso.

\- Ti dice qualcosa il nome di Santiago Cervera?

</div>

Diego Lazkano si mette sulle difensive. Appaiono davanti ai suoi occhi uno scenario e degli attori che non si aspettava.



\- L'amico di tuo padre. Il suo medico di confidenza.

\- E cosa c'entra Cervera in questa storia?

</div>

Poco a poco, Fontecha smette di essere uno spaventapasseri di cartone. Parla lentamente, come se stesse dando la conferenza stampa della sua vita.



\- Gente così la trovi ovunque, in tutti i mestieri, Lazkano. Gente oscura e perversa, molto abile a rivoltare nell'immondizia, sempre pronta a fare favori di ogni tipo. Quell'amico di tuo padre, Cervera, sarà uno dei testimoni a favore di Rodrigo Mesa.

</div>

Lazkano è stupefatto.



\- Che piccolo è il mondo, vero? Affermerà che, per lo stato in cui sono state trovate le ossa, è impossibile sostenere da un punto di vista neurologico che siano stati torturati, di' al tuo avvocato di tenerlo in considerazione. L'hanno fatto venire apposta da Dallas, fa un gran effetto un esperto straniero\... Cervera pare debba molto al partito, non chiedermi perché. La faccenda dei neonati scomparsi durante il franchismo, chissà, ho sentito che in qualche modo è coinvolto. Certificati di morte falsi, non so esattamente\...

\- Vuoi dirmi che sono uno di quei bambini rubati?

\- No, non si tratta di questo, Lazkano. Pensa un attimo. Non sei tu ad essere stato rubato. A te hanno rubato qualcuno. Da quanti anni non vedi tuo padre?

\- È morto, colpito da demenza.

\- Ne sei sicuro? Legalmente sì, ma come ben sai, anche la legge ha le sue trappole.

</div>

Fontecha gli allunga una busta.



\- Non ho intenzione di negoziare, Lazkano. Che il processo vada avanti e che succeda quel che Dio vuole\... Anch'io mi sono stancato di nascondere sempre tutto. Voglio sapere cos'è togliersi la maschera, pur sapendo che sotto non ci sono che altre maschere.

</div>

Diego apre la busta. È una relazione su Gabriel Lazkano. Alcune fotografie in bianco e nero, piuttosto bruciate, di un uomo che innaffia un giardino: porta sempre un cappello, suda come se non si fosse ancora abituato al clima. Se veramente si tratta di suo padre, Diego pensa che quello sarà il suo aspetto fra venticinque anni.



\- Abbiamo indagato a fondo, come vedi. Su te e il tuo ambiente.

\- Non è possibile\...

\- Non è cambiato molto, vero?

\- Chi ha\...? Dove hai preso queste fotografie?

\- È in Messico.

\- Non è vero\...

\- Vai a trovarlo, se vuoi: nella relazione trovi l'indirizzo. So di non saldare nessun debito con questo, ma che tu sappia, per lo meno, che le cose non sono sempre come sembrano. Se vuoi la cartelletta, sai cosa *non* devi dichiarare.

</div>

\newpage
<div class="breakpage"></div>

#Mondi sommersi { .hidden }

<p class="aligncenter">**MONDI SOMMERSI**</p>

<br/>

<br/>

<p class="linepull">I mezzi di trasporto pubblici non arrivano fin lì, non in questa stagione dell'anno. C'è qualche autobus d'estate, ma manca ancora molto all'estate. «È sicuro di non voler noleggiare un'auto?». Per l'ennesima volta, no. Prende un autobus nell'aeroporto di Puerto Vallarta, e poi un altro per raggiungere quasi la sua meta. Persa completamente la nozione del tempo, passa la notte a Mismaloya, in dormiveglia, avvolto in un'umidità che amalgama le ore di sonno e quelle di veglia in una stessa pasta. Pare ci siano sei chilometri di distanza come indica il tassametro, anche se a lui sembra di aver lasciato la baia di Banderas da almeno quaranta chilometri. John Huston aveva girato lì un film. Gli chiedono: «Viene per *La notte dell'iguana*?». Dice al tassista di lasciarlo alla rotonda, «la rotonda più vicina alla spiaggia» ha precisato, ma alla fine lo lascia in quella in alto. Deve percorrere a piedi la strada che scende fino alla spiaggia, e non può evitare di pensare alla sudata che si farà a ripercorrerla in salita. Pare che per fare la strada fino a sotto, tempo fa, abbiano dovuto mangiarsi parti della roccia, la pietra scolpita è quasi rossa, sembra carne appena tagliata. Poi ci sono delle scale per scendere alla spiaggia. È la prima volta che vedrà il Pacifico, e per un attimo pensa di aver sbagliato strada, perché le scale sono coperte di rovi e piante, come se non ci passasse quasi nessuno. La gente scenderà in macchina o in moto. O forse non ci scende nessuno, devono esserci altri mille angoli come questo lungo la costa, o anche migliori. Su una parete della roccia pensa di vedere la riproduzione in miniatura di una tomba azteca, coperta di rovi. Gli Aztechi, qui? Non può che ammettere la sua ignoranza. Poi vede un buco e si rende conto che non si tratta di nessuna tomba azteca, ma di un minigolf abbandonato, con le sue salitelle e piccole curve, un minigolf formato da mini labirinti che la pallina facilmente può percorrere. Un *resort* turistico fallito, chissà quando e perché. Gli hanno detto la casa vicino alla spiaggia, e ne vede due o tre.</p>



\- Il *güero* Juan? Il *signor Bicho* vive appena Lei arriva alla spiaggia.

</div>

Il signor Bicho. Cioè il Signor Insetto. Signor mostro. Signor Verme. Come ci azzecca la gente con i soprannomi, Lazkano ne è ammirato. Resta a osservare i curati giardinetti formati da cactus e pietre, come se nei fiori e nelle pietre ci fosse la traccia per identificare la casa che cerca.

Un praticello verde molto curato, come nessuno di quelli attorno. Canne che coprono le finestre della casa, in modo che non si possa vedere all'interno. Un nascondiglio perfetto senza avere l'aspetto di una fortezza. Un uomo, che indossa un cappello di paglia, pantaloni corti e ciabatte da spiaggia, sta innaffiando delle rose. Osservando la parete, Diego vede un moscone enorme attaccato alla calce bianca: gli occhi rossi e la spalla ricoperta di righe parallele blu e nere, come la maglia dell'Inter di Milano. «Anche le mosche qui sono più eleganti», pensa.

Domanda passatempo: saresti capace di riconoscere tuo padre di schiena solo per il modo con cui innaffia le piante? Benché siano passati molti anni dall'ultima volta che l'ha visto, lo riconosce facilmente, per come muove la canna dell'acqua, come fosse un irrigatore meccanico umano. Così spargeva il veleno negli orti, quando Diego era piccolo.

Riamane parecchio a osservarlo. All'entrata del cortile ha diverse sedie capovolte: inizia a cartavetrarle. Il fruscio prodotto dalla carta vetro gli risulta ipnotico. Diego si commuove al vedere che suo padre conserva la stessa abilità per il bricolage che ha sempre avuto. Come se si fosse dimenticato di innaffiare qualcosa, lascia la carta vetro e riprende la canna dell'acqua.

Diego Lazkano ha la tentazione di girarsi e di andarsene.

Ma scomparire, questo è imperdonabile. Non lo perdonerebbe nemmeno a se stesso. Ma no, lui non è come suo padre.

Lazkano sta pensando a quelli che avevano fatto sparire. Ha avuto in mente per anni quei *desaparecidos:* tutti i giorni, tutte le notti, quando faceva sesso, quando scriveva, quando sognava, quando si masturbava, quando doveva scegliere una bottiglia sullo scaffale del supermercato: erano sempre loro ad interromperlo, ovunque e in qualunque momento. Ma perché uno non poteva permettersi di sparire, così, per sua volontà? Prima aveva già due scomparsi nella testa, Soto e Zeberio, e a loro aveva dovuto aggiungere anche suo padre; come adesso scopriva, la sua scomparsa non era inevitabile, non era dovuta alla malattia, era scomparso alle loro spalle, senza preoccuparsi di loro e di quanto avrebbero sofferto, rompendo tutti i legami precedenti per ricominciare una nuova vita. No, quello era imperdonabile.

Come doveva chiamare suo padre? Che nome o soprannome avrebbe usato, doveva forse rivolgersi a lui con un neutro «Buongiorno, papà»?

Signor Bicho? *Güero* Juan?

No, niente del genere.



\- Allora era vero.

</div>

Il getto d'acqua della canna verde si interrompe, anche se Diego non ha visto suo padre chiudere il rubinetto.

Così lo saluta: «Allora era vero».

Suo padre si prende un momento prima di girarsi, forse il tempo per controllare l'espressione di sorpresa, chissà. Forse si aspettava quella visita fin dal primo giorno. Più che aspettarsela, la desiderava in segreto. Per uno che si nasconde non c'è niente di peggio della paura di essere trovato, se non quella di non essere più cercato da nessuno e quindi mai trovato.



\- Diego\...!

</div>

Diego vuole mostrarsi serio e, anche se con molta fatica, riesce a mantenere un'espressione dura. Suo padre non fa nessun cenno di avvicinarsi a lui. Ha ancora la canna verde in mano, li separano cinque o sei metri di praticello. Diego si stupisce che non abbia un cane.



\- Dovrei ammazzarti proprio qui, nel tuo triangolo di paradiso.

\- Me lo meriterei, non discuto.

\- Come hai potuto farlo?

\- Siediti, per favore, lascia che ti guardi\... sei ancora giovane\... vuoi qualcosa da bere? Come sta Josune\...?

</div>

Diego non aveva ancora visto il nome della casa: Casa Morel.



\- Sai perché ho scelto questo posto? Per il nome: *L'invenzione di Morel,* conosci il libro di Bioy Casares, no?

\- Credi che sia venuto qui per parlare di letteratura?

\- Che altro c'è nella vita, oltre alla letteratura? L'ho letto in un'intervista che ti hanno fatto tempo fa, l'ho trovata in rete\... Dicevi così, più o meno.

\- Stai scherzando?

\- La vita è uno scherzo infinito.

\- Io non ho voglia di scherzare\...

\- Come vuoi.

\- Non c'era un altro modo di farlo?

\- Direi che è stato abbastanza originale.

\- *Originale?* Questa è la parola più adeguata che ti viene in mente?

\- Dimmelo tu, sei tu lo scrittore.

\- La mamma, Josune, io\... pensi che siamo i personaggi di un romanzo da quattro soldi?

\- Il romanzo te lo concedo, perché so quanto sia importante per te la finzione. Da quattro soldi, invece, non te lo perdono. Da dove credi che ti venga la vocazione per la scrittura?

\- Nel tuo caso, è più quella dell'attore. Sei un impostore, un figlio di puttana.

\- Ehi, ehi, ehi\... Sono ancora tuo padre, io non ti ho insegnato a parlare così. Vai alla sostanza, quello è l'importante: entrambi abbiamo nei geni la tendenza a inventare storie. Avevo la sensazione di vivere una vita falsa, volevo ricominciare da zero, in modo che anche tua madre avesse la possibilità di iniziare una nuova vita.

\- Quindi l'hai fatto per generosità\...

\- Dipende da come la guardi. Essere egoisti significa essere generosi con se stessi. E voglio pensare che in questo caso non lo sono stato solo con me stesso, ma che ho saputo comportarmi in modo generoso anche con gli altri.

\- Esiste il divorzio!

\- Burocrazia, un giudice, il dramma\... Il divorzio è qualcosa di appiccicaticcio: sembra di ricominciare, ma quella vischiosità ti resta attaccata per sempre. Io volevo qualcosa di più radicale.

\- *Dramma*? *Burocrazia*? *Giudici*? Non hai limiti! Vuoi parlare di burocrazia? Quanti documenti e quante visite abbiamo dovuto fare a tribunali, obitori, ospedali? Saprai che legalmente sei morto\...

\- Quello era l'obiettivo.

\- Sai quanto hai fatto soffrire la mamma?

\- Ha sofferto, ma si è anche sentita più tranquilla, di' la verità. Adesso so che è più felice di prima. Mi sono preoccupato di seguire i suoi passi, altrimenti non vivrei così tranquillo. La sua tranquillità è anche la mia tranquillità.

\- Tranquillità? Come puoi avere una simile faccia tosta? Ha un tumore\... per non parlare del Valium che prende da anni\...

\- Mi dispiace sentire queste cose.

\- Hai perso completamente la testa se credi che la demenza sia un dramma minore di un divorzio.

\- Ma più definitivo. Credimi: è possibile ricominciare da zero. Io l'ho fatto più di una volta. Dovresti provarci anche tu.

\- Quella Ángeles, di Ibiza, esisteva veramente?

\- Pensa come un vero scrittore, Diego: si chiamava Ángeles ma era di Fuerteventura, non di Ibiza. È durata quel che è durata, poi sono venuto in Messico, da solo. Ci allontaniamo dalla verità, ma non tanto. Se ci allontaniamo troppo dalla verità ci scoprono, e anche se non ce ne allontaniamo affatto. Si tratta di trovare la giusta misura. La *lettera rubata* di Poe era alla vista di tutti.

\- Non raccontarmi storie, adesso tieni seminari di letteratura?

\- Te l'avranno detto qui in paese: continuo a fare lo sterminatore. Ma sono diventato un lettore accanito, quello sì. Da tempo non pubblichi più niente\...

\- Vorresti dirmi che lì dietro hai una biblioteca, con i miei libri, tra gli altri? Ti manca solo di chiedermi una dedica.

\- Avevo intenzione di farlo.

\- E a chi dovrei scrivere le dedica?

\- Che ne dici di «A un vecchio amico»?

\- «Per quel figlio di puttana di mio padre morto», sarebbe più corretta.

\- Scrivi quello che vuoi, adesso non ho voglia di discutere. Ti spiegherò tutto e poi mi lascerai in pace.

\- Ti credi nella condizione di dettare le tue regole del gioco?

\- Era una proposta. Sono pronto ad ascoltare la tua.

\- E tua moglie, dov'è?

\- Cosa ti fa pensare che abbia una moglie?

</div>

Gabriel Lazkano se n'era accorto subito. Vicino alle rose c'erano abiti da donna stesi. Un bikini colorato. Ridicolo addosso a qualsiasi donna che abbia più di quarant'anni.



\- Veramente vuoi conoscerla?

\- È quella della foto?

\- No, non è quella della foto. Quella era una hostess che avevo conosciuto ad Amsterdam. Ángeles, te l'ho già detto\... Minigonna, belle gambe. Il capriccio di una notte. Quella è rimasta a Fuerteventura\... Stai perdendo il filo, è comprensibile: non tutti si abituano a questa umidità.

\- Dovrei ucciderti qui, con le mie mani. Strangolarti e finita lì.

\- Ma perché farlo? Pensaci bene: puoi uccidermi e rivelare la verità. Soffrirà meno tua madre? Meno Josune? Meno tu? Chi vuole sapere la verità? La verità è brutta\... Vivi la tua vita e sii contento di avere meno possibilità di quante pensassi di soffrire di demenza senile fra trent'anni.

\- Il dottor Cervera\...

\- Mi doveva un favore, è sempre bene avere qualche amico che ti debba qualcosa. Sinceramente: non ti rallegri per il tuo vecchio? *Margaritas*, sole\... Anche se continuo a fare lavori non molto adatti per la mia età, qui il tempo passa lentamente. La gente chiama ritirarsi qualsiasi cosa: io volevo veramente ritirarmi.

\- «Sono venuto nel posto sbagliato, Diego\...». Quella messinscena del cane bastonato davanti alla Posta, come mi hai ingannato!

\- Sono entrato nella parte.

\- Tutte quelle cose che dicevi alla mamma, come hai potuto essere così meschino\...

\- Ammettilo: ti piaceva quella sincerità di tuo padre, quella disinibizione, un vero satiro\... Ho letto alcune di quelle frasi nei tuoi libri: «Quando mi lascerai godere di nuovo tra le tue tette, Angelines?».

</div>

Diego Lazkano chiude il pugno e, retrocedendo molti anni per prendere forza, lo assesta sul naso del padre. L'uomo cade a terra, rovinando sul tavolino da giardino che si ribalta e va a pezzi sotto il suo peso. Gli esce sangue dal naso.



\- Mi hai rotto il naso.

\- Nuova vita, nuovo naso\...

\- D'accordo figliolo, forse me lo merito. Ma adesso vattene, questo era il patto.

\- Ti denuncerò.

\- Non lo farai.

\- Andrò alla Polizia.

\- Non ne avrai il coraggio.

\- Vuoi scommetterci? Andrò alla Polizia, in tribunale, non avrò pace finché non ti avrò distrutto.

\- Non lo farai: non sei mai stato amico della Polizia. Pensi di stabilire una nuova relazione? È un po' tardi, non credi? Sarebbe più radicale che iniziare da zero. Inoltre, di che Polizia parli, Diego? Se stai pensando alla Polizia messicana, sei più matto di quanto pensassi\...

</div>

Diego si sente venir meno. Si siede sull'unica sedia verniciata prima che suo padre possa avvertirlo che è appena stata verniciata. Ci rimane attaccato.

<br/>

<br/>

<p class="linepull"> </p>

\- Qui in Messico ho scoperto le immersioni; dovresti provarci una volta. Provo un grande sollievo al sapere che lì sotto non mi chiederanno mai di uccidere nessun animale... Lì sotto ho scoperto un nuovo modo di vivere, Diego, un'altra vita. È una bella cosa avere un luogo dove nessuno ti deve niente. Un luogo dove non devi niente a nessuno.

</div>

Diego Lazkano si ricorda della diga. Di come avevano inutilmente cercato. Di come lì non erano stati ritrovati né Soto, né Zeberio e nemmeno suo padre. E poi si ricorda del Rospo, l'avvocato, di sua figlia Cristina: immergiamoci nella soggettività. Immergiamoci.



\- Sott'acqua si vede tutto più chiaro, anche se stessi. Non sai che tranquillità mi dà guardare pesci e coralli, seguire lo spostamento ondulato dei pesci manta: sott'acqua è tutto armonico, non c'è velocità, una vita al rallentatore, è un modo per allungare la vita\... Io ero uno di quelli che entrano in acqua e chiudono gli occhi, preferivo non sapere sopra cosa stavo nuotando. Finché non ho aperto gli occhi e ho scoperto un nuovo mondo, Diego\... Dovresti provare.

\- Me l'hai già detto. Ti stai ripetendo\... Sicuro di non soffrire di demenza?

</div>

A Gabriel Lazkano non è piaciuta molto quest'ultima battuta. Diego cerca di approfittare del momento di debolezza del padre, ma il vecchio lo anticipa:



\- Sarebbe ironico, non credi? Prima interpreti una parte e poi quella finzione diventa la realtà. Nella vita succede spesso.

</div>

Ha ragione, ma Diego non darà mai ragione a suo padre, in nessun caso.



\- Quel giorno mi immergerò sott'acqua e non ne uscirò più. Preferisco rimanere a guardare i fondali rocciosi illuminati dal sole che il nulla, il nulla che c'è fuori dall'acqua. La vegetazione marina\... quei pubi enormi che sorgono in mezzo alla sabbia\... con gli anni finiamo per cercare il sesso dove non c'è\... nel cibo, nella vista e nell'olfatto\... Sott'acqua c'è molto di questo.

</div>

Lazkano si ricorda del Rospo, della sua teoria sulla doccia fredda. Pensa che il Rospo e suo padre sarebbero andati d'accordo. Ammesso che suo padre non lo sterminasse, ovviamente: anche il rospo era un animale in fin dei conti, e non precisamente un animale marino.



\- La tua nuova vita. Dovrei ammirarti per quello che hai ottenuto?

\- Ho lavorato molto, cosa credi. Iniziare da zero ha i suoi svantaggi: non ho potuto andare in pensione. Devo continuare a sterminare bestiole: qui ce ne sono di tutti i tipi e ai padroni di queste case non piace mangiare formiche a colazione. Ma non sanno che è inutile lottare contro le formiche: questi poveretti non si rendono conto che non sono le formiche le intruse nelle nostre case, ma noi gli intrusi nelle loro. Queste scogliere appartenevano ai gabbiani e agli insetti, finché non sono venuti gli speculatori a fare profitti. E, in ogni caso, la loro ossessione per gli insetti mi è venuta comoda. Danesi, tedeschi, olandesi\... sono i più generosi con le mance. Gli americani, che qui sono la maggioranza, non tanto.

\- Quindi hai continuato a uccidere insetti, la tua vera vocazione.

\- Io non la chiamerei vocazione, non è come nel tuo caso. Però è vero che quando hai esperienza in un settore, alla fine ti affezioni alla tua routine, vocazione o non vocazione: roditori, insetti, microorganismi, *psychoda alternata*, funghi, *mus musculus, blatta orientalis, hofmannophila pseudosprettella*\... i ratti neri *rattus rattus* o *rattus norvegicus*\... Lo scarafaggio *Blattella germanica*, il *ctenocephalides canis\...* Il latino è molto elegante*,* è di grande effetto sui dépliant\... *Periplaneta americana, musca domestica, lasius niger\...* Se li pronuncio uno dopo l'altro sembro un professore di Oxford, non ti pare?

</div>

Lazkano ha sempre odiato i latinismi. Effettivamente, suo padre e il Rospo sarebbero proprio andati d'accordo.



\- Cosa importa un nome o l'altro, non sono altro che bestie\... Ma una lista di nomi in latino, scritti su un foglio, tranquillizza molto i clienti, soprattutto se vicino al nome in latino indichi se l'infestazione è grave o leggera, e fra tutti, precisi che, nella loro casa devono affrontarne solo uno o due di tutta quella lista\... che su una scala da uno a cinque, l'incidenza nel loro caso corrisponde a un due, che non c'è un alto rischio di infestazione\...

\- Così ti sei guadagnato da vivere, e hai comprato questa casa.

\- Ho dovuto iniziare da zero, ho dovuto uccidere molte bestioline per costruire questa casa. Quanti insetti eliminati per ognuno di questi mattoni\...

\- Compresi noi.

\- Non diventare melodrammatico.

\- È la verità.

\- Io ho sempre seguito il tuo lavoro, ho letto tutti i tuoi libri, li ho comprati via Internet e mi sono arrivati per posta. Scommetto che le tracce che ho lasciato in posta hanno a che vedere con l'avermi ritrovato. Per certi aspetti è divertente, non credi? Tutto questo è iniziato in un ufficio postale di Donostia, c'erano dei libri di mezzo\...

</div>

«Sono venuto nel posto sbagliato». Il viso di Diego resta impassibile. Immergiamoci nella soggettività.



\- Mi ha sorpreso il percorso di mio figlio, le strade che hai scelto, io e tua madre non avremmo mai pensato\... Anch'io vorrei raccontarti di me: vorrei spiegarti tante cose che non ti ho mai spiegato in questi anni, per esempio la relazione che abbiamo con l'Istituto di Tossicologia, come sono cambiate le modalità di sterminare insetti, come facciamo le ispezioni preventive, come combattiamo le infestazioni con mezzi chimici, biologici, meccanici e passivi, come il primo passo consista nel differenziare l'interno e l'esterno della casa\... Le formiche, per esempio, sono molto insistenti\...

</div>

Perché continua a nominare le formiche? Suo padre si ricordava forse di quella strana telefonata che lui gli aveva fatto? Uno di quei terribili buchi. Meglio fumigare. In casa del tuo amico. Un nido molto grande.

No, non poteva ricordarsene. Diego aveva iniziato a preoccuparsi, come se suo padre sapesse veramente quanto e come odiava le formiche. Ma no, non era altro che la sua paranoia, suo padre non poteva sapere niente. Le formiche, l'ingegnere. Come se n'era occupato lui nel covo, e come tutto il suo lavoro di cura fosse stato inutile. O forse no. Non del tutto.

C'è qualcosa di sconcertante, una specie di lacerazione provocata da quel taglio nella roccia, la vernice appiccicaticcia attaccata ai vestiti, che lo obbliga a rimanere lì. Aveva trovato suo padre, e suo padre stava bene, ma non era capace di perdonarlo. Avrebbe dovuto esserlo? Era troppo duro con lui? No, quello che suo padre gli aveva fatto non era perdonabile. Andarsene e ricominciare da zero una nuova vita era già di per sé imperdonabile, ma fingere una malattia degenerativa, quello era stato di una crudeltà senza limiti. Lui, sua madre e sua sorella non erano i personaggi di un romanzo.



\- Vuoi che ti porti fino in paese?

</div>

Suo padre fa un ultimo tentativo, inutilmente. Diego Lazkano continua a camminare in silenzio, e solo quando è sicuro di essere fuori dalla vista del padre, prende il telefono per chiamare un taxi.

Quella è stata l'ultima volta che ha visto suo padre. L'ha sterminato dalla sua vita, come lui prima aveva sterminato loro.

I fantasmi vanno lasciati in pace, anche quando sono fantasmi viventi, anche se sapeva che con gli anni, quando sarebbe assomigliato sempre più a suo padre, avrebbe continuato ad immaginarsi che aspetto avesse e dove si trovasse, con la curiosità di sapere come fosse quel ritratto di Dorian Gray conservato sott'acqua, privato di quel precoce specchio della sua vecchiaia.

<br/>

<br/>

<p class="linepull">Lazkano era in trappola. Non aveva altra scelta. O accettava la proposta di Fontecha, oppure la faccenda della cartelletta sarebbe diventata pubblica, ma lui avrebbe colto l'ultima opportunità di far giustizia in un processo dove le probabilità di implicare Fontecha e i suoi superiori erano davvero poche. Lui aveva conosciuto *El Cerro*, ma non aveva nessuna prova concreta contro Fontecha. A suo padre aveva parlato di denunce e tribunali, ma il vecchio Gabriel Lazkano aveva ragione, non l'avrebbe mai fatto; tant'è vero che alla fine non è stato nemmeno capace di testimoniare al processo per il caso Soto e Zeberio. Ha lasciato soli Agirre Sesma e sua figlia, nell'imbarazzante situazione di dover ritirare all'ultimo momento la dichiarazione di un testimone dell'accusa. Fontecha ne era uscito bene dal processo, anche se per un pelo; i suoi subordinati, non tanto. Il Rospo aveva fatto un buon lavoro, anche senza di lui. Se avesse testimoniato, il risultato del processo sarebbe stato diverso? Non lo saprà mai. Siamo degli egoisti e scegliamo sempre di difendere il nostro giardinetto, anche a costo di dover tradire una bella ragazza come Cristina e un incorruttibile avvocato come Agirre Sesma. Di solito scegliamo di mantenere le cose come stanno. Siamo custodi della ripetizione. Anche se cambiamo casa per un periodo, anche se viviamo in un hotel, ci portiamo appresso le abitudini di casa, ricostruiamo con gli oggetti la nostra dimora abituale. E così come facciamo con gli oggetti, ricostruiamo anche la nostra naturale meschinità. Siamo pazzi e quel narratore onnisciente che sta oltre la nostra pazzia, quel narratore che tutti abbiamo dentro, lo sa perfettamente. Optiamo per scelta miope che preserva una miseria ragionevole per far fronte a quell'enorme pazzia che è la nostra vita, per coprire la nostra vergogna. Diego ricorda una citazione di Faulkner: «Ma non sono poi così tanto sicuro che uno abbia il diritto di dire che cos'è pazzo o che cosa non lo è. È come se dentro a ognuno ci fosse qualcuno che è al di là dell'esser normale o dell'esser pazzo, e le cose normali e le cose pazze che fa le guarda con lo stesso orrore e lo stesso stupore».</p>

A Lazkano è caduto il mondo addosso: si è ricordato di suo padre, quell'uomo che odia tanto, quel bugiardo, con la sua smisurata crudeltà, del pugno che gli aveva assestato sul naso nella Casa Morel, «Da dove credi che ti venga la vocazione per la scrittura?», come aveva fatto a non rendersene conto finora, come aveva potuto essere così cieco, perché stava ripetendo lui, a modo suo, il comportamento di suo padre, da usurpatore, facendo proprio un atteggiamento uguale se non peggiore a quello che a lui rimproverava? Un brivido spaventoso gli ha percorso la schiena, solo ad immaginare la fragorosa risata che si sarebbe fatto suo padre se avesse conosciuto la sua vera storia. Come avrebbe potuto non godere venendo a conoscenza di quella cartelletta capace di risalire la corrente come i salmoni? «Sei come me, posso essere orgoglioso di te», gli avrebbe detto, alzando il suo *Margarita* al cielo come un trasparente pallone aerostatico tra rumorosi gabbiani, sule del Perù e albatros, nel suo introvabile rifugio tra le rocce, nel suo nascondiglio sotto il sole.

A Lazkano è caduto il mondo addosso quando si è ricordato di suo padre, e sapere che il suo DNA diceva di lui più di quanto lui stesso sapesse lo ha riempito di rabbia e di impotenza. Quindi era tutto qua. Non c'era altro: vivere, in modo più o meno cosciente, la vita abbozzata da un altro, una vita vera o falsa, chiamatela come volete; non siamo che una pelle presa in prestito, è tutto inutile, crediamo di ingannare il mondo intero, ma in realtà non facciamo che ammaliare noi stessi.

Quando tutto sarebbe finito -- anche se niente finisce del tutto -- a Lazkano sarebbe rimasta un'unica possibilità di redimersi: cominciare a provare a scrivere partendo dalla propria pelle, da come aveva conosciuto Soto e Zeberio, cos'era successo nei momenti che aveva condiviso con loro, e quello che accadde nei momenti che *non* aveva condiviso con loro. Esumarli. Dare forma ai loro volti. Provare a entrare nella selva oscura. Ripercorre il filo. Ricostruire tutto sul foglio. Lasciarci la pelle in questo. La pelle a cambio della pelle. Raccontare tutto. Mettere a nudo il suo marciume. Ingoiare se stesso e lasciare solo la pelle della muta, come un serpente. Non nascondere l'infamia. Scrivere quel libro e curarsi. Redimersi, lo chiama qualcuno. Cosa importa una parola o un'altra.

Avete ragione: sì che importa.

A dire il vero Lazkano aveva voglia di raccontare la verità, desiderava iniziare a cercare la sua vera pelle. Voleva Iniziare il prima possibile a scrivere le prime righe, quella sera stessa, se fosse stato possibile. Ma poteva aspettare anche un'altra sera ancora: la verità avrebbe dovuto aspettare ancora un po', perché quella era la sera della prima dell'opera teatrale diretta da Gloria, e non poteva mancare, anche se avrebbe dovuto andarci con una pelle presa in prestito.

<br/>

<br/>

<p class="linepull">Lazkano non conosceva l'opera teatrale *Platonov,* ma fin dall'inizio si è sentito molto coinvolto: pur non essendo così nota come *Il gabbiano, Zio Vanja, Tre sorelle* o *Il giardino dei ciliegi,* a Diego è piaciuta più di tutte le altre, e ancora di più dopo aver saputo che Anton Cechov aveva scritto *Platonov* quando aveva appena vent'anni. Non aveva che vent'anni e lì c'erano già tutte le preoccupazioni e le inclinazioni del grande scrittore russo: l'umore amaro, famiglie indebitate costrette ad abbandonare le loro case e le loro terre, appassionanti personaggi spinti alla perdizione dall'alcol e dal destino, lucidi dialoghi in grado di portare all'autodistruzione qualunque poveretto, una spietata dissezione dell'essere umano\... Patetici cavalieri che si sfidavano a duello e subito dopo scoppiavano a piangere, promesse di fuggire assieme fatte da amanti i cui progetti finivano sempre male, incontri nel bosco; delinquenti disprezzati dai loro signori che finiranno per diventare clienti delle loro prestazioni criminali. Un grande maestro, Cechov. Un gran figlio di puttana. Una vera canaglia. Un mostro geniale come quello faceva sentire una nullità qualunque scrittore. Cechov aveva solo vent'anni quando scrisse quell'opera, la stessa età che avevano Soto e Zeberio quando li fecero sparire. Ci sono confronti mortali: Cechov aveva quarantaquattro anni quando morì di tubercolosi e Lazkano li aveva già compiuti. *Platonov* era un'opera teatrale lunga, rappresentata completa sarebbe durata cinque o sei ore, sapeva che Gloria aveva intenzione di abbreviarla molto, perché nemmeno la persona più appassionata di teatro avrebbe potuto reggere un *tour de force* di sei ore.</p>

Il protagonista dell'opera era il maestro elementare Mikhail Vassilievich Platonov. Era chiaramente una versione del *Don Giovanni.* Sedotte dalle sue lusinghiere parole, tutte le donne che appaiono in scena, siano esse sposate, adolescenti o vedove, pendono dalle labbra di Platonov. Lui non nasconde la sua natura di seduttore e avverte le donne che ha ai suoi piedi che saranno infelici accanto a lui, che lui è un uomo sposato, che le utilizzerà per poi lasciarle, ma a loro poco importa, amano il maestro elementare. Così viene descritto Platonov da un altro personaggio dell'opera: «L'eroe del miglior romanzo contemporaneo. Purtroppo questo romanzo non è ancora stato scritto».

C'era un'altra cosa che faceva sentire a Diego Lazkano un legame particolare con quell'opera. Quando la scrisse - Anton Cechov non gli diede nemmeno un titolo -, il fratello del grande scrittore russo fece arrivare il libretto alla famosa attrice Maria Ermolova. Lei, come ci si poteva aspettare, non lo prese nemmeno in considerazione. E Cechov, con grande sofferenza, distrusse il manoscritto. Dopo la sua morte, venne trovato una prima bozza, scritta a mano. L'originale utilizzato per scrivere l'opera distrutta\... Ancora una volta salmoni che risalgono la corrente. Cartellette color salmone. Sembrava la sua storia, accaduta cent'anni prima. Benedette maledette copie.

Il suono del telefono. È Gloria.



\- Come ti è sembrata?

\- Non mi hai detto che era una versione del *Don Giovanni*.

\- Perché lo dici? Ti sei sentito identificato con Platonov?

\- Per niente, ma devo confessarti che ogni tanto ho dato il tuo viso alla protagonista femminile Anna Petrovna: «In questo mondo non ci si può fidare dei nemici e, a quanto pare, nemmeno degli amici\...».

\- Di Anna mi piace di più questa: «Finché ci sono persone intelligenti e che lo vogliono essere ancora di più, il resto verrà da sé».

\- Dovresti interpretare tu il ruolo di Anna.

\- Non ci penso nemmeno: Sara Fernández ha accettato. E tu, mi farai la traduzione?

\- Ci proverò.

\- Diego! Che gioia mi dai!

</div>

<br/>

<br/>

<p class="linepull">Fare la traduzione non è stato così complicato. Registro colloquiale, in fin dei conti, ma con le modalità discorsive dell'inizio del XX secolo. Tuttavia la scrittura di Cechov non è per niente retorica. Nei sui testi c'erano pochi fronzoli. Lazkano doveva riconoscere che si stava divertendo con quel lavoro, aveva abbandonato come non faceva da tempo la scrittura creativa per diventare traduttore, alla ricerca di una voce. Non era vero quello che aveva detto a Gloria: in realtà, a volte si identificava con Platonov, ma non con la sua natura di Don Giovanni, piuttosto con la visione fatalista della vita di Platonov. Platonov non era l'unico fatalista, ovviamente, ce n'erano altri in quell'opera. È innegabile che fosse disseminata di fatalismo. Sottolinea molti passi, mentre la traduce:</p>

GLAGOLIEV: Noi amavamo le donne come i più fedeli cavalieri, avevamo fede in loro, le adoravamo\... Perché in loro vedevamo le migliori virtù dell'essere umano\... Perché la donna è un essere umano migliore rispetto a noi, Sergei Pavlovich! Avevamo anche degli amici\... Ai miei tempi, l'amicizia non sembrava essere semplice come ora, né così inutile. Ai miei tempi c'erano circoli, facevamo riunioni\... L'abitudine allora era diversa: quando si era amici, se era necessario buttarsi nel fuoco per un amico, ci si buttava e basta\...

VOINITZEV: (sbadigliando) Erano bei tempi\...!

GLAGOLIEV: Ai nostri tempi, non ci vergognavamo di queste lacrime, e nessuno rideva alle tue spalle per questo\... Eravamo più felici di voi. Ai nostri tempi, la gente che capiva la musica non abbandonava il teatro, rimaneva fino alla fine\...

A Lazkano sembrava strano il modo con cui Platonov disprezzava se stesso, l'assenza di autocompassione, la coscienza della sua autodistruzione e la mancanza di volontà di farle fronte. Si considera una persona malvagia, ma non mostra mai la minima intenzione di cambiare la sua natura tossica: «Signore e signori, temo che anche a voi la mia amicizia non porti altro che lacrime. Beviamo per la fine felice di tutte le amicizie, e anche della nostra! Che la fine della nostra amicizia sia così lenta e piacevole come il suo inizio!».

Non si nasconde quasi niente. I mariti delle donne che Platonov ha avuto come amanti sono quasi sempre al corrente. Anche il ladro Ossip ci viene presentato per quello che è. «Conoscete tutti Ossip: ladro di cavalli, parassita, assassino e delinquente». Il punto di vista di Platonov sulla Russia e sui russi è tale da scriverci una tesi: «Essere un miserabile e non voler prenderne coscienza è una delle caratteristiche principali del brigante russo».

Lazkano si alza e prepara un caffè. Poi stira un paio di camicie e lascia la traduzione per domani. Un classico: rimandare a domani. Continua a leggere, senza tradurre. Così dice Platonov alla giovane Sofja Egorovna, l'amante che alla fine dell'opera lo ucciderà con un colpo di pistola:

PLATONOV: Non mi riconosci, Sofja Egorovna? Non mi stupisce. Sono passati più di quattro anni, forse cinque, e nemmeno i topi avrebbero potuto rosicchiare una figura umana come lo hanno fatto questi cinque anni su di me\...

SOFJA EGOROVNA: È una storia troppo vecchia e troppo banale per parlarne tanto e per darle tanta importanza\... Inoltre, la faccenda non è questa\... Ma quando Lei mi parla del passato\... lo fa come se mi stesse chiedendo qualcosa, come se prima, in passato, Lei non avesse ricevuto qualcosa che si meritava, e come se volesse recuperarlo adesso\...

Lazkano si ricorda delle donne della sua vita: Idoia, Ana, Lena, la stessa Gloria\... Come il desiderio li avesse portati uno nelle braccia dell'altro. Come la stanchezza li avesse portati uno nelle braccia dell'altro.

<br/>

<br/>

<p class="linepull">Ci sono libri così, che ci prendono nel momento giusto. A volte che ci prendono per il collo. Come nella neve fresca, affondiamo la gamba tra le loro righe. A Diego Lazkano è successo qualcosa del genere con *Platonov.* Gli sembra che quei personaggi parlino di lui:</p>

TRILETZKI: Se avessero letto l'articolo che ho scritto per il quotidiano *Il* *Messaggero Russo,* Signori! Lei lo ha letto, Abram Abramich?

VENGEROVICH: Sì, l'ho letto. Peccato che quell'articolo non l'abbia scritto Lei, ma Porfiri Seminovich.

GLAGOLIEV: Come fa a saperlo?

VENGEROVICH: Lo so e basta.

GLAGOLIEV: È curioso. L'ho scritto io, è vero. Ma come fa a saperlo?

VENGEROVICH: Si può sapere qualunque cosa. Basta indagare.

«A volte succede, caro amico, che si sente il bisogno di odiare qualcuno, di conficcare i denti nel collo di qualcuno, di vendicare qualche canagliata commessa\...».

Lì c'era tutto, la faccenda del suo vergognoso plagio, la crisi della maturità, l'evidenza che questa crisi non offre altra consolazione che diventare contemplativi:

PLATONOV: È possibile che per me sia già tempo di accontentarmi solo di ricordi? I ricordi sono una bella cosa, ma\... È possibile che per me sia già arrivata la fine! Dio mio, Dio mio! Sarebbe meglio morire\... Ma bisogna vivere\... Continuare a vivere\... Sono ancora giovane\...

Man mano Diego Lazkano traduceva i melodrammatici monologhi di Platonov, non poteva evitare di dare il volto di Cechov al maestro elementare, per poi -- dato che si trattava di mettersi nella pelle di un altro -- sostituire il volto di Cechov con il suo, mentre avanzava con le pagine, grazie a molti giorni di traduzione. Quando si manifestava il narratore con voce da narratore e quando lo faceva con quella dello scrittore? Tutti gli scrittori davano il meglio di sé quando si lasciavano abitare dal Diavolo, Lazkano lo sapeva bene, ma le interferenze erano inevitabili e con il passare dei giorni, mentre rivedeva i dialoghi già tradotti, si è consolidata in lui la sensazione di essere vittima della Sindrome di Platonov, mentre sentiva sempre più Anna Petrovna parlare con la voce di Gloria.

PLATONOV: Perché la stimo. È perché do valore alla stima che ho per Lei, è così profonda che preferirei essere sottoterra che privarmene. Amica, sono un uomo libero, non ho niente contro un piacevole passatempo, non sono un nemico delle relazioni, e nemmeno delle nobili alcove, ma\... avere una piccola avventura con Lei, trasformarla nel semplice oggetto del mio svago, proprio Lei, una donna intelligente, bellissima, libera. No! Questo sarebbe troppo. Preferirei che lei mi confinasse agli antipodi. Trascorre assieme un mese e poi\... separarci pieni di vergogna? Dimentichiamo questa conversazione\... Possiamo essere amici, ma senza giocare uno con l'altra\... Noi valiamo più di questo!

Quelle parole dette da Platonov ad Anna Petrovna, mezze verità, mezze scuse da quattro soldi, impregnate di vigliaccheria e mancanza di coraggio, quante volte saranno state ripetute negli ultimi cento anni, sulla faccia della terra, dopo la morte di Cechov? Sono parole fittizie create per il dramma, o sono prese dalla vita reale e inserite nel dramma? Non è possibile saperlo.

Lazkano ha passato settimane immerso in Platonov, senza avere forze né occhi per nient'altro. Senza farsi la barba, dormendo poco e male, senza voglia né forze per cambiare le lenzuola. Quando l'odore acre del sudore del letto ha iniziato a diventare insopportabile, ha iniziato a riposare sul divano. Non solo Platonov, ma tutti i personaggi dell'opera teatrale si sono istallati nella sua casa assieme al delinquente Ossip e alle tetre storie che questi raccontava; amara ironia: il salotto dell'uomo che non entrava mai in un teatro si era riempito di invitati e Lazkano era diventato un Pirandello qualunque; forse non era l'odore del suo sudore a essere insopportabile, ma il fatto che fosse Platonov a dormire adesso nel suo letto, che fosse suo quel sudore.

PLATONOV: Quando qualcuno ci ricorda qualche macchia del nostro passato, che ribrezzo ci fa quella persona!

ANNA PETROVNA: Voglio la mia vita *adesso,* non davanti a me\...

PLATONOV: Quanto sei bella! Ma non ti farei felice. Farei con te come ho fatto con tutte le donne che si sono inginocchiate ai miei piedi\... Ti renderei infelice!

ANNA PETROVNA: Hai un'idea un po' esagerata di se stesso. Sei così terribile, Don Giovanni?

PLATONOV: Mi conosco\... I romanzi in cui appaio io non finiscono bene\...

ANNA PETROVNA: Che altro vuoi che ti dica? Fumami come una sigaretta, spremimi come un limone, spezzami in mille pezzi\... Comportati da uomo! Sei veramente strano!

E poi, Ossip: «Non temere, lo strangolerò io».

<br/>

<br/>

<p class="linepull">Durante un periodo della sua vita, a Lille, Diego Lazkano si era dato all'alcol. Voleva dimenticare Soto e Zeberio, voleva dimenticare la sua confessione, le torture subite, la cartelletta che guardava di traverso come un «souvenir senza nostalgia», toccando e accarezzando l'elastico senza avere il coraggio di aprirla, come se avesse paura di denudare un'amante. Voleva dimenticare le sue ambizioni e i suoi sogni, viveva come uno zombi. In cambio di una miseria, vendeva a rigattieri di libri usati i volumi accumulati con tanta cura e poi se li beveva, tutti i giorni si beveva un libro, a volte anche due, «Adesso mi sto bevendo l'*Odissea,* le monetine che mi hanno dato per essa», «In un attimo mi sono bevuto quello che mi hanno dato per l'edizione tascabile di *Money* di Martin Amis»; aveva iniziato a barattare letteratura con alcol: *Robinson Crusoe* divenne una bottiglia di Baileys, *I fratelli Karamazov* una di vodka Smirnoff, i tre gin-tonic che si era appena ingoiato erano il *Lazarillo de Tormes.* Con la versione rilegata in pelle dell'*Ulisse* di James Joyce che gli aveva regalato Ana si comprò una costosa bottiglia di whisky Lagavulin; se quel giorno aveva venduto i saggi di Montaigne -- non vendeva mai più di un libro al giorno, il rituale era il rituale -- si regalava una bottiglia di Bordeaux, cercando che quello che beveva avesse un senso: dopo aver venduto *Madame Bovary* doveva trovare un distillato simile a quello che avrebbe potuto degustare Flaubert, per emularlo. A cambio di *I nostri antenati* di Italo Calvino, una bottiglia di Chianti o forse di Pelaverga di Saluzzo. «Chi ha detto che la letteratura non alimenta, che non scalda lo spirito e l'anima?». In quel periodo Diego Lazkano quasi non mangiava. Lena, spaventata, lo vedeva sull'orlo del delirium tremens, e a lei confessava che nella sua testa vedeva continuamente notiziari, bollettini che avevano un inizio ma non avevano una fine; una guerra di guerriglie; Kennedy e Nixon, Margaret Thatcher e Mitterrand, e non sempre ognuno nel proprio ruolo. Poteva vedere Mitterrand in mezzo alla selva con un nastro sulla fronte e imbracciando un fucile AK-47, e poi altre notizie, non poteva interrompere quella sorgente, spegnere quel telegiornale, era come sentirsi solo in una sala cinematografica immensa e buia, un atroce teatro, una notizia dietro l'altra senza sosta, e all'improvviso quelle notizie finivano e Diego Lazkano si svegliò all'alba in un capannone industriale alla periferia di Lille che non conosceva per niente, senza portafoglio e con la camicia strappata, persa la giacca e con una gran voglia di vomitare.</p>

A differenza di adesso, l'alcol gli accendeva il desiderio di sesso, a quei tempi aveva successo, sapeva chi chiamare, sapeva chi contagiare con il suo malessere. Lo studente Diego Lazkano, traduttore di russo e ragazzo timido, incontrò molte ragazze che gli piacevano e, per sua sorpresa, alle quali lui piaceva. E lo faceva: andava a letto con loro, le chiamava per telefono e poi smetteva di farlo, inventandosi delle scuse oppure no, provocando dolore e ricevendone ma, pensando di meritarselo, arrivò addirittura a compiacersi di quel dolore.

Una volta che non sapeva nemmeno dove si trovasse, vomitò l'anima in una stazione di servizio deserta, vicino alla pompa per gonfiare i pneumatici, si svuotò completamente; sentì che aveva toccato il fondo, il fondo più scuro, mentre osservava il suo vomito, cercando inutilmente di decifrarlo per trovare qualche indizio su dove avesse cenato la sera prima. Ma non si ricordava di niente, aveva dimenticato tutto, si era completamente cancellato dalla sua mente il percorso fatto nelle ultime ventiquattro ore.

Allora smise di vendere i libri che aveva in casa e iniziò ad andare spesso al cinema, anche tre volte alla settimana.

Svuotò nel lavandino le bottiglie che aveva in casa (*I viaggi di Gulliver, Il ventre di Parigi, Il grande mare dei Sargassi)* e promise a Lena che sarebbe diventato un uomo nuovo. Ma era troppo tardi: la ragazza di Kursk considerò di aver già sopportato troppo.

Diego Lazkano conservò solo una bottiglia di whisky irlandese, come un trofeo. Una bottiglia che non bevve mai, che era sopravvissuta a tutti i traslochi da Lille in poi. Era ancora sigillata, quella bottiglia che aveva comprato con i quattro soldi ricavati dalla vendita di *The* *Dubliners* di James Joyce. Aveva deciso da tempo di essere un bevitore sociale, di non bere da solo. Ma l'occasione meritava di fare un'eccezione.

Di fatto, se in casa c'è un coltello, quel coltello prima o poi verrà usato. Lo stesso succede con una bottiglia di whisky. «Non preoccuparti, lo strangolerò io».

Senza rendersene conto, ha già svuotato mezza bottiglia. Sente il bisogno di parlare con Gloria. La chiama per telefono, invertendo l'abitudine di altri tempi, quando era lei a chiamarlo a notte fonda.



\- Nel capitolo che ti ho inviato l'altro giorno\... Mi è venuto un dubbio, non sono sicuro se ti ho mandato le ultime correzioni, ti spiace controllare la parte dove Platonov e Anna Petrovna si ubriacano assieme?

\- Ma certo, Lazkano. Aspetta un attimo, accendo il computer.

\- «PLATONOV: Non berrò più\...».

\- Sì, va bene, cominciamo da lì.

\- «Forse ci incontreremo di nuovo fra qualche decennio, quando saremo in grado di ridere e di piangere di questi giorni, ma adesso\... Ssshhh! Silenzio!».

\- Sì, fin qui è uguale, continua un po' più avanti, da dove dice «Sono una donna immorale».

\- «Sono una donna immorale, Platonov\... No? E probabilmente ti amo perché sono una donna immorale\... Vado verso la perdizione\... Quelle come me finiscono sempre così». Coincide?

\- Sì, Gloria, *coincide.* Parola per parola.

\- Abbiamo iniziato con la lettura del materiale che hai mandato finora. E se ti chiedo di venire alle prove di domani\...

\- Non sognartelo nemmeno, Gloria.

\- Va bene, dovevo provarci\...

</div>

Appena riattacca, a Lazkano appare Ossip, dondolando: «Adesso vai in giro con la moglie del generale\... E perché poi è venuta l'altra? E tua moglie, dov'è tua moglie? Tra queste tre, qual è quella vera, Platonov? Non ti consideri un malvagio, nonostante ciò?»

Lazkano cerca di dare un pugno a Ossip, come se davvero fosse davanti a lui. Lo manca. Cade a terra, cerca di torcergli il collo arrotolando il tappeto. Poi vi si avvolge lui e si addormenta per terra.

<br/>

<br/>

<p class="linepull">Un thermos con un litro di caffè alla sua destra, una bottiglia da un litro e mezzo d'acqua a sinistra, il computer davanti agli occhi. Vicino al mouse, una tazza.</p>

Lazkano era deciso a finire il lavoro quella stessa notte. Innanzi tutto avrebbe tradotto tutti quei passaggi che per pigrizia o per mancanza di talento aveva tralasciato. Poi avrebbe corretto quelli evidenziati in rosso, la cui traduzione gli era sembrata scarsa. Con l'alba, voleva mettere il punto finale alla sua lunga notte. Quel lavoro di traduzione, quel processo di identificazione che aveva intrapreso così volentieri, era diventato un puro tormento. Voleva smette di guardare il mondo nella pelle di Platonov e con gli occhi di Cechov.

Verso la fine dell'opera teatrale, la moglie di Platonov, Sasha, avrebbe tentato di togliersi la vita ingerendo una scatola di fiammiferi. Ma il medico l'avrebbe trovata in tempo, e non sarebbe morta. Forse Platonov avrebbe approfittato di questa circostanza per redimersi?

Colloca la canna della pistola sulla sua tempia.

«*Finita la commedia!* Ci sarà un animale intelligente meno sulla faccia della terra!».

Ma Platonov non è capace di suicidarsi.

La giovanissima Grekova è ancora imprigionata nella sua rete. Lo aiuta lei a non farlo.

PLATONOV: Grazie mille, ragazzina attenta\... Una sigaretta, acqua e a letto! Fuori piove?

GREKOVA: Sta piovendo, sì\...

PLATONOV: Sofia, Zizí, Mimí, Masha\... Siete una legione\... Vi amo tutte\...

A Lazkano vengono in mente le ottanta nonne di Oteiza.

GREKOVA: Cosa ti fa male?

PLATONOV: Platonov mi fa male! Tu mi ami, non è vero? Francamente\... Non ho intenzioni nascoste\... Dimmi solo che mi ami\...

GREKOVA: Sì\...

PLATONOV: Tutte mi amano\... Quando sarò guarito, la pervertirò\... Prima redimevo, adesso perverto\...

GREKOVA: Non mi importa\... Non ho intenzioni nascoste\... Soltanto tu\... sei un essere umano.

Alla fine è Sofja Egorovna a tirare il grilletto della pistola. Platonov cade a terra, ferito.

Lazkano rilegge per l'ennesima volta la reazione di Triletzki di fronte alla morte del suo amico, e per l'ennesima volta si commuove: «Se tu sei il morto\... con chi berrò alla tua salute al funerale?».

Arriva l'alba. La bottiglia d'acqua e il thermos di caffè sono vuoti. Chiude il portatile. È tutto finito. Lazkano apre tutte le finestre di casa e mette le lenzuola in lavatrice.

Ossip lo osserva vicino alla lavatrice: «Un cane si merita una morte da cani».



\- Vattene -- gli intima Diego -. Al diavolo, fuori di qui! Non tornare!

</div>

Così Ossip se ne va. A testa bassa, con la coda tra le gambe.

La casa è in silenzio, la lavatrice ha iniziato a centrifugare.

Lazkano dovrebbe farsi la barba, e se la fa.

«Con chi berrò alla tua salute al funerale?».

<br/>

<br/>

<p class="linepull">Diego aveva elaborato una spiegazione coerente da dare quando gli chiedevano perché odiasse il teatro, una di quelle che permettono di non dire la verità, comoda, e che dopo averla ripetuta per anni finisci per crederci: non gli piacciono i sussurri modulati e il grido riecheggiante che gli attori sono obbligati a fare affinché il pubblico senta le loro voci, e ancora meno il rito sociale che presuppone assisterci, inoltrarsi tra corridoi e corridoi, tra balconi e platee, palchi e anfiteatri, incontrare persone conosciute e fermarsi tutte le volte che è necessario, stringere loro la mano o dispensare un paio di baci -- *dispensare* in effetti è la parola giusta -- per obbligata e quindi falsa cortesia. Non c'è modo di raggiungere la propria poltrona senza incontrare qualche conoscente, perché la città è piccola ed è molto facile trovarsi di fronte un vicino, un amico dell'infanzia, un ex collega, un socio di quell'associazione o sindacato da cui sei uscito tanti anni fa, o qualunque altra persona che ti sta antipatica. Quanto meglio collocata è la poltrona, quanto più avanti la fila e quanto più centrale, tanto maggiori sono le probabilità di incontrare i «signori» del luogo e la borghesia con guanti. E non bisogna dimenticare che in città *tutti* appartenevano *per estensione* a questa borghesia con i guanti, anche se non se li infilavano. Odiava con tutto se stesso quell'ineludibile momento previo a raggiungere il suo posto. Ma se c'era qualcosa che odiava ancora di più del teatro, era la prima dell'opera. In queste occasioni, oltre agli indesiderati incontri, gli attori si mostravano particolarmente smaniosi di affetto e riconoscimenti dopo il primo applauso finale, e non ne avevano abbastanza di uscire da dietro le quinte due, tre, quattro o cinque volte, ma continuavano ad apparire sul palcoscenico forzando così le manifestazioni di affetto del pubblico, chiedevano altri applausi, ripresentandosi con passi di danza non appena le loro orecchie affinate notavano lo sciamare dell'applauso, dando l'impressione di voler raccogliere, più che l'approvazione e i ringraziamenti del pubblico per l'opera, una conferma al loro ego rigonfio e insaziabile. Il momento poteva essere ancora più sfiancante, ovviamente: essere obbligati ad andare nel camerino dopo lo spettacolo, perché un attore o il regista sono amici, baci e mazzi di fiori, sussurrare alle loro insaziabili orecchie congratulazioni e complimenti, lodi ed elogi.</p>

*Lisciare il pelo ai cavalli,* così chiamava Gloria con ironia la necessità di adulare ogni tanto gli artisti insicuri che si considerano delle stelle.

Ma a volte era impossibile evitare quelle odiate prime: chi ti aveva mandato l'invito si sarebbe potuto offendere, non avrebbero capito il rifiuto e l'avrebbe interpretato come un insulto o una chiara mancanza d'interesse. Quel giorno, per esempio, in cui Gloria si apprestava a presentare la sua opera, Diego non aveva altra possibilità che andarci, pur sapendo che lei, Gloria, sarebbe rimasta in un bar de Boulevard a bere gin-tonic fino alla fine dello spettacolo, rispettando l'antico rituale anche dopo tanti anni.

Così Lazkano non ha potuto evitare l'appuntamento, a maggior ragione essendo lui il traduttore dell'opera ed essendosi sistematicamente rifiutato di assistere alle prove.

Cerca di arrivare il più tardi possibile. Si pente di non aver lasciato il cappotto nel guardaroba: anche se fuori fa freddo, all'interno del teatro si soffoca e deve tenersi l'ingombrante cappotto sulle ginocchia.

Per non salutare il Presidente dell'Associazione degli Scrittori, fissa lo sguardo sul proscenio, ed è allora che vede Gloria, che fuma una sigaretta, al buio, in un luogo dove è rigorosamente vietato fumare, prima di avviarsi al bar: lo saluta cacciando il fumo con la mano e Lazkano alza il pugno, un gesto molto simile a quello che facevano tempo fa alle manifestazioni di piazza: «Forza Gloria, credo in te»; oppure: «Coraggio Gloria, pazza amica mia».

Rimangono solo due poltrone libere nella sua fila, entrambe alla sua sinistra. Ormai seduto e con il cappotto che gli copre le gambe, senza avere nemmeno il tempo di leggere il programma, la campanella dà l'ultimo avviso e le luci iniziano a spegnersi. In quel momento, a dimostrazione che c'è chi arriva anche più tardi di lui, una coppia sta prendendo posto nella quinta fila. Vengono ad occupare i due posti liberi accanto a Diego. Lazkano avverte il profumo dolce della donna e i suoi sussurri mentre chiede scusa agli spettatori già seduti. Senza alzare lo sguardo dal programma, con la coda dell'occhio scorge i fianchi della donna, ma non può confermare la sua intuizione perché riesce a vedere solo le sue mani bianche.

Quando rivolge qualche parola a quello che dev'essere suo marito, seduto nella poltrona successiva, la sua voce gli sembra conosciuta e Lazkano alza lo sguardo; la riconosce e resta per un attimo senza fiato. Vede come un lampo quello che succederà: quella donna che non incontra da più di vent'anni romperà il suo stupore dicendo «Lazkano, quanto tempo!», la sua dentatura perfetta, gli occhi verdi di vernice, i capelli nerissimi che inquadrano il tunnel bianco del viso pallido di Ana, si daranno -- più che *dispensarli* - due baci, a disagio, mostrando una sincera sorpresa che è difficile capire quanto piacevole e quanto no, poi gli presenterà suo marito, «Lui è Fidel», oppure «Fernando», o chissà che nome può avere l'odioso marito che sarà sicuramente troppo terra terra per una donna del suo livello; gli chiederà se è venuto solo, e lui non potrà che risponderle pateticamente di sì, «sono venuto da solo», non avrà altra scelta, mostrando così non la sua solitaria autonomia, la sua interessante e trincerata vita da bohemién, ma piuttosto la sua penosa solitudine evidente in tutti i suoi risvolti; «sono passati vent'anni e non ho nessuno da portare a teatro, questo è il significativo riassunto dei lunghi vent'anni che sono passati dall'ultima volta che ci siamo visti», una sinopsi fatta senza bisogno di guardare il programma. «Tu sei stata la mia occasione persa, la mia unica occasione, ho passato dieci anni a pensare che tu fossi la donna della mia vita, e altri dieci a pensare che per dieci anni avevo pensato che tu fossi la donna della mia vita, e adesso non so più cosa pensare, voglio dire non so più cosa e come pensare a te». Non le avrebbe detto queste cose, ovviamente, ma nutre la speranza che lei gliele legga negli occhi. Nel breve tempo che dura un lampo che non lo è, Lazkano ha avuto la possibilità di riavvolgere i ricordi fino a quel momento, di prevedere quello che sarebbe successo, e che alla fine non sarebbe successo, perché le luci del teatro ormai sono tutte spente, e siccome non c'è nessuna orchestra nel fosso, il tendone rosso si è aperto non a colpi di timballo ma al ritmo dei battiti accelerati del suo cuore.

A Lazkano non si tranquillizza il battito del cuore, per quanto ci provi non riesce a concentrarsi su ciò che avviene in scena, la mente gli va continuamente alla donna che ha accanto a sé al buio, deve fare uno sforzo immane per mantenere il collo dritto, per non girarlo verso sinistra, per non cercare lo sguardo verde di vernice di Ana. «Mi avrà visto?». Non può smettere di farsi la stessa domanda. «Mi avrà visto mentre si spegnevano le luci e si apriva il telone, si sarà accorta, avrà visto che sono io? Mi avrà riconosciuto dopo tanti anni? E, se è così, mi avrà riconosciuto subito, senza avere dubbi, o mi avrà riconosciuto a metà, come quando vediamo una persona e ci sembra che ci ricordi qualcuno che conosciamo ma non ne siamo sicuri, in un titubate sarà-o-non-sarà? Mi odierà ancora, per averla lasciata senza dirle niente, per essere scomparso improvvisamente dalla sua vita?». Gli ronza per la testa che l'abbia riconosciuto, che sicuramente sa che aspetto ha adesso perché avrà visto fotografie sue sui giornali, ma che abbia deciso di far finta di non vederlo per evitare l'imbarazzo della situazione, perché le donne sono abili a cogliere queste cose, hanno una particolare capacità di abbandonare la festa in tempo, possiedono come nessun altro l'arte di sparire. Tuttavia gli sembra brutto comportarsi così, essere così vicini, potrebbero prendersi per mano se lo volessero, sentono uno l'odore dell'altro, forse si tratta di questo, il problema è il disagio, e forse il fatto che anche lei lo ama ancora; altrimenti, con assoluta naturalezza, gli avrebbe presentato suo marito, «questo è Fernando» oppure «Fidel», o qualunque sia il nome dello stupido uomo che questa donna irraggiungibile ha per marito. Gli ronza per la testa anche se è sicuro al cento per cento dell'identità della donna seduta accanto a lui, non gli starà facendo il destino un brutto scherzo, non sarà un miraggio? Potrebbe essere anche che la donna al suo fianco non sia quella che crede lui, forse lo tradisce l'insieme dei suoi ricordi e dei suoi folli desideri, forse il timore di incontrare a teatro qualche conoscente ha tratto in inganno il suo inconscio. Ma no, è sicuro, completamente sicuro: è Ana.

Sotto la luce azzurra, quasi acquatica, dello scenario, un uomo e una donna -- nientemeno che *la* *bella* Ines in persona -- stanno aprendo in silenzio le finestre e cambiano le lenzuola di un letto disfatto, e benché Diego mantenga lo sguardo inchiodato al palcoscenico, i movimenti che vede sulla scena sono sostituiti nella sua mente da un'altra opera di teatro, una storia lontana della sua gioventù, che vi si sovrappone, come se fossero la stessa cosa. In questa maledetta piccola città, chi avrebbe mai detto che avrebbe ritrovato, seduta su una poltrona di teatro accanto a lui, il grande amore perso della sua vita, e proprio alla prima del maledetto spettacolo diretto da Gloria?

Quei giorni e quegli odori felici, grazie ad Ana: si sforzavano che fosse sempre diverso, accarezzandosi il viso, per esempio, dopo aver mangiato un'arancia con le mani, non importava che le loro dita fossero fredde tra le cosce dell'altro e poi sul naso di Diego, fredde e profumate d'arancia. Erano una di quelle coppie che fanno invidia quando le vedi per strada, erano così in sintonia che addirittura sorridevano nello stesso modo: erano come fratello e sorella, si erano contagiati non solo i gesti ma anche i motivi dell'altro per essere felici. Quando andarono a vivere assieme, facevano a gara a chi lavava prima i piatti, a chi rifaceva per primo il letto, a chi stupiva l'altro per vedere il suo sorriso quando uno si apprestava a fare una cosa e scopriva che l'aveva già fatta l'altro, e poi fare l'amore. Disfare il letto appena rifatto\...

Ma all'improvviso, quel periodo condannato ad essere un eterno *revival* per Lazkano si era interrotto. O forse no, non si era interrotto del tutto: continua ad essere un inevitabile revival, ma la sua attenzione si sposta dallo sconcertante malessere che respira in quella poltrona a quanto succede sul palcoscenico. La colpa è dell'attore che è appena entrato in scena, dei suoi movimenti, del suo atteggiamento, della sua faccia, delle parole che pronuncia dopo essersi seduto al pianoforte e aver suonato le prime note, e della voce spezzata con cui le pronuncia: «Fa caldo!».

È Vengerovich. L'attore che interpreta Vengerovich è uno del gruppo di filatelia del padre di Gloria. «Questo caldo mi ricorda, da buon ebreo che sono, la Palestina. Dicono che lì faccia un caldo terribile». Vengerovich sta descrivendo l'inferno, a Diego Lazkano si raggela il cuore.

Il vecchio Vengerovich, Vengerovich il vendicativo, lo scopritore di plagi Abram Abramich Vengerovich. "Peccato che quell'articolo non l'abbia scritto Lei, ma Porfiri Seminovich\... Tutto si può scoprire, basta indagare".

Lazkano ingoia la saliva e sente lo stomaco fare un salto mortale.

È lui!

«Lui in realtà è un attore, sai? Il palcoscenico era la sua vocazione, ma ha dovuto smettere perché non gli dava da vivere. Adesso si occupa lui di dare le parti».

«Ti assumi la responsabilità di cosa significa dire che sono io che si occupa di darle?»

Quella voce non era per niente invecchiata. Anche se non gli aveva visto il viso in nessun momento, era sicuro che fosse lui: il suo procedere curvo si era accentuato con gli anni, la voce rauca ulteriormente abbassata dallo scalpello di due decenni. Ma cosa ci faceva quell'uomo nella compagnia di teatro di Gloria? Come era possibile? Comincia a tirare il bandolo cercando di sciogliere la matassa: Gloria, la penosa relazione che aveva con suo padre, «mio padre è un fascista, non sai quanto, non sai cosa ha fatto, ed è meglio che tu non lo sappia mai»; la concessione che aveva dovuto fare al padre a cambio dell'aver pagato la cauzione, perché niente è gratis e a volte non si può dire di no: «Inoltre, vuole che prenda come attore un suo vecchio amico, uno del suo gruppo di filatelia\... da quando è malato gli permetto tutti i ricatti». Fabián e Fabián.

Fabián è Vengerovich.

Mentre passano i minuti, a Lazkano sembra di lievitare. A volte lo colpisce una frase di qualche altro personaggio, per esempio Petrin («Quando nasce, l'essere umano sceglie una delle tre strade della vita: se vai a destra, ti mangiano i lupi; se vai a sinistra, sarai tu a mangiare i lupi; se vai dritto\... tu mangerai te stesso»), ma prevalgono Platonov e Vengerovich, dai quali non riesce a staccare gli occhi di dosso:

VENGEROVICH: Ho bisogno di te\... In una certa misura\... allontaniamoci un po' da qui\... Non così ad alta voce\... Conosci Platonov?

OSSIP: Il maestro? Certo.

Diego Lazkano sa cosa viene adesso. Come potrebbe non saperlo. È lui che ha fatto la traduzione! Durante le ultime settimane lui è stato la reincarnazione di Platonov. Il delinquente Ossip e il maestro elementare Platonov sono stati i suoi compagni di letto, gli hanno sporcato le lenzuola con il loro sudore post-sbronza. Sa cosa viene adesso perché l'ha scritto lui. E perché quello che ha scritto l'ha vissuto sulla sua pelle.

VENGEROVICH: Certo, il maestro. Quello che sa insegnare solo a insultare. Quanto mi costerebbe dargli una lezione?

OSSIP: Cosa intendi dire con dargli una lezione?

«Cosa intendi dire con dargli una lezione, Fabián? Cosa intendi dire con dargli una lezione Vengerovich? Dimmi, per favore dimmelo, che cosa intendi dire».

VENGEROVITCH: Non ucciderlo, ma dargli una lezione\... Non bisogna uccidere nessuno\... perché uccidere? Uccidere è così\... Dargli una lezione, sì, picchiarlo e picchiarlo in modo che se ne ricordi per tutta la vita.

«Allora nient'altro, Fabián? Tutto qui? E con Soto e Zeberio? Avete fatto la stessa cosa? O tu non eri uno di loro?».

OSSIP: Ah, quello sì, me ne occupo io\...

VENGEROVICH: Rompigli qualcosa, sfiguralo\... quanto mi costerà? Sssh\... Arriva qualcuno\... Allontaniamoci un po'\...

Inchiodato alla poltrona, si attacca con forza ai braccioli, anche se quello che vorrebbe è stringere con forza la mano della donna seduta accanto a lui: attaccarsi a un oggetto invece che a una persona, triste alternativa! Come dimenticare che quella mano appoggiata sul bracciolo di legno, quella mano dalle unghie così curate è la stessa che aveva percorso il suo corpo, che aveva preso il suo sesso per infilarlo di nuovo dentro il suo corpo e continuare a cavalcarlo, quella mano che si era bagnata del suo sperma vischioso fin tra le dita, come una volta le sue ciglia; come dimenticare le tante promesse che si erano fatti, il futuro che volevano costruire assieme, quanti castelli in aria, costruzioni precarie che sarebbero poi crollate come un modellino di cartone, il profumo di arancia e di caffè, sciocchezze da adolescenti quando le sciocchezze sono un bunker; tuttavia sì, se n'è dimenticato: si è dimenticato della donna seduta al suo fianco quando ha sentito la voce di Vengerovich il torturatore Fabián sulla scena.

Nota sudore freddo sul collo, il cappotto piegato sulle ginocchia si fa sempre più insopportabile, vorrebbe andarsene da lì, ma come farlo, non può; sarebbe possibile uscire al buio da un angolo, ma cosa direbbe dopo a Gloria? «Hai preso come attore uno degli uomini che mi torturarono, me l'hai fatta bella!». Avrebbe anche la possibilità di alzarsi in silenzio, mettersi in piedi e approfittare della prima dell'opera per gridare: «Quell'uomo mi ha torturato, quell'uomo è un assassino, com'è possibile che sia libero, che non si sia nascosto per sempre sotto il tombino di una fogna, che non si vergogni di farsi vedere; non gli passa per la testa che in teatro, tra gli spettatori, ci possa essere qualcuno che è passato dalle sue mani anni fa? Ha un bel coraggio, e non solo coraggio\... ci vuole una bella faccia tosta, e anche qualcosa di più. Com'è possibile che succeda questo, proprio quando ho accanto a me la donna della mia vita, persa vent'anni fa, della quale mi sono ricordato tutte le mattine per dieci anni e per altri dieci ho ricordato di averla ricordata tutte le mattine; forse potrei prenderla per mano senza che suo marito se ne accorga, e dirle: «Ciao, ti sei forse dimenticata di me? Non posso credere che ti sia dimenticata di me così facilmente».

Sa cosa fare, Diego sa perfettamente cosa fare e cosa farà: salirà sul palcoscenico e dopo aver urlato che Vengerovich è un torturatore, lo prenderà per il collo fino a strangolarlo, lo soffocherà lì. E non gli tremerà il polso.

«Ma cosa stai pensando, Diego? Tu non sei in grado di fare una cosa del genere, se sei sempre stato uno di quelli che, quando dalla scena chiedevano che uno spettatore volontario salisse sul palco, si affossava nella poltrona, di quelli che quando si spegnevano le luci del palcoscenico e si accendevano quelle della platea aveva il terrore che segnalassero lui; come pensi di poterti alzare e salire sul palcoscenico, sono lontani i giorni in cui avevi quattro battute in un'opera teatrale, non ne sei capace, e se anche tu lo fossi, credi davvero che ti lascerebbero strangolare con le tue mani un attore in scena, se tu per lo meno avessi una pistola, allora sì, sarebbe più facile, si compiono molti attentati in teatri, lo stesso Lincoln non è forse stato ucciso in un teatro?».

Ma Diego resta fermo, non si muove, non è in grado di muoversi.

Non ha altra scelta: è immerso corpo e anima in ciò che sta succedendo in scena. Prende il programma e lo apre sulle ginocchia, alla ricerca del nome dell'attore, «tanti anni senza potere dare un nome al Diavolo, *Fabián*, e adesso posso farlo», pensa Lazkano, ma nella penombra del teatro non riesce a leggere niente, anche se la vista si è abituata al buio, non riesce a vedere i nomi con la flebile luce che arriva dallo scenario; così è la vita: lo scenario è lì, gli avvenimenti anche, le cose succedono, ma ci arriva troppa poca luce per chiarire quello che sta succedendo, i veri protagonisti e gli attori e quelli che realmente muovono la storia non siamo noi, non siamo noi ad essere sulla scena sotto i riflettori, ma nonostante ciò e per di più, a noi arriva solo un leggero riflesso di quella luce, quasi nulla.

Platonov giace al suolo morto:

«Con chi berrò adesso al tuo funerale? Dimmelo, con chi?».

«Kepa, Xabier, con chi? Con chi berrò al vostro funerale?».

E poi una frase che nella versione originale non c'era: «L'avete visto tutti: è stato un suicidio».

Quando lo spettacolo finisce, l'intero teatro scoppia in un applauso. Da tempo Diego Lazkano non va a teatro e non sa se gli applausi sono sinceri, comprati o spontanei o se sono semplicemente il modo che ha il pubblico per convincersi di non aver sprecato inutilmente le ultime due ore e mezza della propria vita e di aver ammortizzato il prezzo del biglietto. In ogni caso, pare che l'opera sia piaciuta molto. Un mazzo di fiori per Gloria, un altro lungo applauso, il pubblico in piedi, compreso Lazkano. E benché Lazkano voglia guardare la donna che è al suo fianco, benché voglia assicurarsi che davvero sia Ana, non si gira, e con gli occhi cerca Vengerovich sul palco: tiene la mano di Gloria, mentre si inchina a ringraziare il pubblico. E adesso Lazkano ha paura, perché la gente ha iniziato a uscire e la coppia accanto a lui si è persa nella folla, e perché adesso tocca a lui: mentre tutti gli altri hanno finito di recitare, dovrà cominciare lui con la recita, appena raggiungerà Gloria nel suo camerino e dovrà rispondere alla sua domanda:



\- Sii sincero con me e dimmi la verità, Lazkano: come ti è sembrata l'opera?

</div>

<br/>

<br/>

<p class="linepull">Come al solito, la telefonata di Gloria sveglia Lazkano. Ma questa volta lo chiama da Donostia.</p>



\- Ho bisogno del tuo aiuto.

\- Sei in via Aldamar?

\- No, vieni a casa di mio padre.

</div>

Dalla morte di suo padre Gloria è piuttosto scossa. È molto arrabbiata da quando ha capito le vere ragioni del suo comportamento: il vecchio aveva riportato lì la figlia da Barcellona non per farle dirigere un'opera di teatro, ma perché si occupasse di lui, sapendo che la leucemia non gli avrebbe regalato che pochi mesi di vita. La rabbia aveva ben presto lasciato il posto -- come suo padre aveva calcolato -- alla compassione e alla pena, e alla fine aveva condiviso con lui gli ultimi suoi cinque mesi di vita. Non era vissuto fino alla prima in teatro ma, in una delle prove, gli attori si erano presentati con i costumi e avevano realizzato una messa in scena privata solo per il padre di Gloria.

Quando la raggiunge, Lazkano trova Gloria molto pallida.

Vedendo che sta svuotando la casa (c'è un enorme caos, scatoloni e oggetti avvolti in carta da imballaggio) pensa di capire la ragione della sua chiamata: l'arazzo di Franco. Gloria non saprà che farne di quel gigantesco ritratto del dittatore, come disfarsene, a chi regalarlo senza vergognarsene. Un ritratto del dittatore di dieci metri quadrati non è un oggetto che si possa lasciare accanto a un cassonetto.

Ma Lazkano non ha indovinato.

Non ci sono tracce dell'arazzo di Franco, è evidente la sua assenza sulla parete. Passando tra gli scatoloni, Gloria conduce Lazkano fino allo studio di suo padre. Lì, sopra la cassaforte aperta, gli mostra un cofanetto ricoperto con una stoffa di velluto, come se contenesse qualcosa di prezioso.



\- Era dentro la cassaforte. Io non ho avuto il coraggio nemmeno di toccarlo.

</div>

Lazkano toglie il fodero di velluto e solleva il coperchio.

Il contenuto è ordinato seguendo una logica rigorosa. Gli oggetti di un collezionista. Feticci. Senza dubbio gli oggetti che, anno dopo anno, sua figlia si era occupata di portargli da Barcellona senza sapere nemmeno cosa fossero. Una svastica nazista, medaglie delle SS, foto originali dell'epoca di Mussolini e di Franco. Memorabilia fascisti. Un mercato nero del terrore, perché no? Non c'era forse una rete di pedofilia perfettamente organizzata? Di fatto, quegli oggetti non potevano più fare del male a nessuno e servivano solo a soddisfare i perfidi desideri di menti malate, nient'altro. «Gli oggetti ci sopravviveranno».



\- Cosa devo farne di queste cose?

</div>

Gloria era paralizzata, cosa abbastanza incomprensibile. Aveva un padre franchista, non l'aveva mai nascosto, a Lazkano sembrava normale che il suo perverso feticismo l'avesse portato a spendere i suoi soldi in chincaglieria nazista. Anche durante il loro incontro, si era espresso a favore dei nazisti. Perché si stupiva? Era un amico di Melitón Manzanas!



\- Cosa devo farne di queste cose?

\- Non lo so. Dalle a un museo... Buttale in pattumiera...

</div>

Lazkano vede chiaramente come Gloria abbia la pelle d'oca, sembra terrorizzata.



\- Anche il sapone?

</div>

Diego non l'aveva vista, ma sotto le medaglie e le fotografie c'è un panetto di sapone, molto sobria. Adesso è Lazkano ad essere stupito, gli risulta difficile capire. La prende in mano.



\- Sapone?

\- Non ti rendi conto?

</div>

All'improvviso capisce: si tratta di una saponetta marchiata con la parola RIF, una di quelle saponette numerate presumibilmente elaborate da Rudolf Spanner con cadaveri di ebrei, a tirata limitata, come si faceva con i libri. In base a quello che lui aveva letto, non era dimostrato che l'avessero fatto in modo sistematico, ma che quella fosse l'origine era l'ipotesi più credibile.



\- Mio padre\... era un mostro!

</div>

Inutile cercare di consolarla. Lazkano resta senza parole, senza capire del tutto, ma iniziando a capire qualcosa: c'era da qualche parte -- in rete, su Internet, lì c'era tutto -- gente disposta a speculare con gli oggetti più abominevoli della storia dell'umanità, che aveva trovato il modo si approfittare del lato più oscuro della brama di souvenir. Al di là del terrore e del ribrezzo, nella sua mente prevale una domanda frivola: quanto avrà pagato il padre di Gloria per quella spregevole saponetta?

Lazkano compra un sacco di cemento, lo mischia con acqua e ricopre con la massa lo scrigno vellutato: lo versa sui souvenir nazisti, le fotografie e la saponetta. Poi lo lascia sul balcone per ventiquattr'ore finché non diventa un blocco solido ~~di cemento~~. Per la prima volta nella sua vita, Diego Lazkano si pente di non avere l'automobile. Introduce il blocco di cemento in una borsa e va in taxi fino alla diga. Chiede dove può noleggiare una canoa. Teme che il peso della borsa da sport sia eccessivo. Si cambia e si allontana dalla riva remando. C'è nebbia e non si vede nessuno dei dintorni. Il bacino è grande, ma lui vuole essere sicuro: vuole raggiungere il centro, come se essere in un punto preciso potesse essergli d'aiuto.

Non c'è vento e la canoa appena dondola sull'acqua. Si ferma, il remo appoggiato sulle gambe. Gli occhi chiusi. Poi, senza molte cerimonie, apre la cerniera del borsone e ne toglie il blocco di cemento. In effetti sembra proprio un banale blocco di cemento. Senza pensarci due volte, lo getta in acqua. Il blocco affonda velocemente sparendo dalla sua vista.

Quanta gente avrà fatto la stessa cosa? Buttare in acqua qualcosa di scomodo, con la speranza che non venga mai a galla.

Diego pensa che l'acqua che esce dai rubinetti delle nostre case è piena di fantasmi: si ricorda della ciocca di capelli di sua madre, di come avesse volutamente otturato il lavandino per poter chiamare Diego e chiedergli di andare da lei. I nostri fantasmi e i fantasmi che abbiamo ricevuto in eredità. Quelli che ci rendono colpevoli e quelli che ci fanno nascere colpevoli.

L'acqua che esce dai rubinetti delle nostre case è piena di fantasmi e noi ce li beviamo. Quanti come questo. Non si sa. Beviamo fantasmi e questo ci trasforma in fantasmi. Anime trasparenti. Esseri intermittenti.

<br/>

<br/>

<p class="linepull">«È possibile sublimare la tortura con l'arte? Si può superare il terrore attraverso l'arte? E, se fosse possibile, chi potrebbe farlo? Il torturato? È il torturatore colui che si redime? L'artista Gloria Furmica ha voluto mettere sul tavolo queste e altre domande con la polemica istallazione chiamata *Ratti*».</p>



\- Hai creato scompiglio\...

\- Essendoci di mezzo un arazzo, come poteva essere diversamente?

</div>

Saldati i debiti con Cechov, Gloria aveva messo da parte la sua carriera come regista teatrale per tornare alle arti plastiche. Lazkano non aveva mai osato chiederle cosa ne avesse fatto dell'arazzo con il viso di Franco, ma l'ha capito il giorno dell'inaugurazione dell'esposizione presso il centro culturale Koldo Mitxelena. Proprio nel centro Koldo Mitxelena che si trova a fianco dell'ufficio postale dove molti anni prima era iniziata la recita di suo padre, «Sono venuto nel posto sbagliato, Diego».

L'arazzo si trovava all'interno di un'enorme bacheca di vetro, collocata orizzontalmente, come se invece di un arazzo si trattasse di un normale tappeto. Un *ready-made,* un o*bject trouvé*, Lazkano non capiva come gli artisti potessero chiamare "opere d'arte" cose del genere, realizzate utilizzando oggetti già esistenti e inserendoli in un contesto nuovo. Il ritratto di Franco era steso a terra, e sopra di esso si muovevano una dozzina di ratti, da una parte all'altra, sopra l'arazzo. Da alcuni piccoli tubi appositamente collocati sulla gabbia di vetro, i visitatori potevano riempire a piacimento dei contenitori altrettanto trasparenti e così dare da mangiare e da bere a questi ratti che scorrazzavano sopra il ritratto di Franco. Le porticine per introdurre il cibo erano collocate sul viso e sulle estremità del ritratto di Franco, in modo che lo spettatore potesse dirigere il movimento dei roditori verso un punto preciso, cioè dove un sistema meccanico lasciava cadere il cibo. L'interazione era impressionante.



\- Che te ne pare?

\- Un po' sadico.

\- Questa era l'intenzione.

\- Hai parlato con la Protezione Animali?

\- Non li maltratto.

\- "La dieta Dittatore"\...

\- Ai miei ratti do solo il meglio\...

\- In realtà, Gloria, sono topi, non ratti.

\- E che differenza c'è?

\- Mio padre si occupava di fumigazione, la differenza è enorme: una cosa sono i *Rattus rattus* e un'altra\...

\- Cosa volevi che facessi, che iniziassi a cercare nell'immondizia?

\- Non li avrai *comprati*?

\- Certo.

</div>

Lazkano sorride. «Questi artisti, non c'è rimedio». Poi alza il bicchiere di spumante.



\- Siamo qui per festeggiare. E l'istallazione è molto bella. I miei complimenti.

\- Sei stato tu a darmi l'idea: «Regalarlo a un museo, buttarlo in pattumiera», ti ricordi? Perché non entrambi, allo stesso tempo? All'inizio avevo pensato di lasciarlo vicino a un cassonetto e istallare una telecamera nascosta, in modo da poter registrare le reazioni della gente, come veniva portato in una discarica, l'intero processo di sparizione dell'arazzo\... Poi, però, ho pensato che sarebbe stato molto più interessante farlo dal vivo e in diretta.

\- Comunque il titolo poteva essere migliore, invece di *Ratti\...* perché non *Trappola per topi?* Un omaggio ad Agatha Christie.

\- Non volevo correre il rischio che venisse *la bella* Ines e si sentisse offesa.

\- Tutti paghiamo qualche pedaggio.

</div>

Ridono entrambi e bevono un sorso di spumante, un visitatore prende sottobraccio Gloria e la porta in un altro punto della mostra, con l'intenzione di presentarla a qualcuno.

*Ratti* non è l'unica opera polemica della mostra: anche una versione di una copertina di *Penthouse* dà di che parlare. Vi compare una star porno, nuda dalla vita in giù e con le gambe aperte, una specie di versione del quadro *L'origine del Mondo* di Gustave Courbet, con la differenza che in questo caso la modella osserva il suo folto pube. Sopra la copertina originale di *Penthouse*, con Photoshop Gloria ha collocato una macchia di sangue mestruale che prende la forma delle sette provincie basche. Il titolo della composizione è: *Dissanguarsi*.

Senza dire niente a Gloria, Diego visiterà la mostra tutte le settimane, per tutto il periodo dell'esposizione, ponendo particolare attenzione all'istallazione *Ratti*. Così vedrà come i topi diventano sempre più grassi e come, la terza settimana, uno di essi partorirà diversi topolini. Con il passare delle settimane, il viso di Franco sarà sempre più sfilacciato e sfumato. Benché la vetrina sia ben isolata, dal suo interno proviene un forte odore dovuto agli abbondanti escrementi dei roditori.

Quando riesce a riscattarla dalle braccia dei suoi adulatori, Diego chiede a Gloria cosa ne farà dell'istallazione una volta finita la mostra.



\- L'ha comprata il museo Artium\... Vuoi sapere quanto l'hanno pagata?

\- Dimmi che, per lo meno, più del *Cavallo Napoleone*.

\- Molto di più. Che te ne pare se ti dicessi che potrò finanziare il mio prossimo lavoro teatrale grazie a quello che mi pagherà Artium?

\- Che sei diventata una stella.

</div>

A Lazkano sorgono altre domande. A Lazkano sorgono sempre altre domande. Avrebbe venduto l'istallazione con i topi inclusi? Chi avrebbe cambiato i topi quando avessero iniziato a morire? Il contratto specificava tutte queste cose?



\- Ecco, voglio presentarti un amico di mio padre: Roberto, Diego\... Diego, Roberto\...

</div>

A Diego Lazkano si raggela il sangue.



\- Forse il suo viso ti risulta conosciuto, ha recitato nell'opera di Cechov.

</div>

Vengerovich.

«Non ucciderlo, ma dargli una lezione\... Non bisogna uccidere nessuno\... perché uccidere? Uccidere è così\... Dargli una lezione, sì, picchiarlo e picchiarlo in modo che se ne ricordi per tutta la vita».

Aveva una seconda possibilità. L'ultima possibilità.

Si stringono la mano. «Non mi ha riconosciuto», conclude Lazkano. Perché vive qua? Non teme che lo riconoscano? Come può avere così cieca fiducia nel destino? Forse si sente in salvo, intoccabile, per il fatto di aver tenuto il viso coperto sotto un passamontagna? Pensava che non avrebbe riconosciuto la sua voce?

«Rompigli qualcosa, sfiguralo\... quanto mi costerà? Sssh\... Arriva qualcuno\... Allontaniamoci un po'\...».



\- Piacere -- gli dice il suo torturatore.

</div>

*Piacere*. «Se tu sapessi quanto».

Gengive ingiallite dalla nicotina, denti di porcellana. Molto profumato e ben vestito, comunque. Lazkano sente il desiderio di togliersi la camicia, come se sulla sua schiena si potesse leggere ancora la parola *chibato*: «Perché hai permesso che il tuo amico facesse quell'errore di ortografia, *Fabián*?».

Nonostante ciò, Lazkano nemmeno si muove, ed inizia a bere a piccoli sorsi da uno dei due bicchieri di vino che il suo torturatore ha abilmente afferrato al volo dal vassoio portato da una cameriera e che gli ha cortesemente offerto. Decide di chiedergli della mostra.



\- Che ne pensa di *Ratti*?

</div>

Roberto non è affatto a disagio.



\- Oh, per me l'arte moderna\... Sono troppo vecchio per capire queste cose.

\- Ma le è piaciuta? Ad alcuni è sembrata eccessiva.

\- Non sono obiettivo. Detto tra noi, -- dice abbassando la voce -- io so dove ha preso quell'arazzo.

</div>

Lazkano decide di stare al gioco. Non ha bisogno di manifestare stupore. Più che per quello che gli dice, Diego si stupisce che glielo dica.



\- Ah, davvero?

\- Il padre di Gloria era un ammiratore del Generalissimo, lo sapeva?

\- Non ne avevo idea.

\- Erano altri tempi, adesso è inutile cercare di alzare un polverone.

\- Vuol dire che Gloria ha voluto fare una specie di esorcismo?

\- È possibile. Ma senza l'aiuto del padre franchista non avrebbe avuto nessuna possibilità nel mondo dell'arte. Questo è il paradosso della maggioranza degli artisti: quasi sempre provengono da famiglia agiate.

</div>

«In questo non ha tutti i torti», pensa Lazkano.



\- Queste opere d'arte sono provocatorie. Ecco, io non vedo cosa abbiano di interessante, ma sicuramente qualcosa hanno. Io, se posso scegliere, preferisco Tiziano.

</div>

Roberto sembra un tipo sensato. «Il mio torturatore», obbliga se stesso a correggersi. Non può lasciarsi sfuggire quell'occasione. Non stavolta. Un'altra volta no. Le cose non possono finire così. Deve dirgli qualcosa.



\- Lei non ha mai avuto questa tentazione?

\- Perché, per fare esorcismi?

\- Sì, voglio dire, non so, qualcosa del suo passato di cui vergognarsi, provocato da Lei, o ricevuto in eredità, qualcosa che si è visto obbligato a fare dovuto alle circostanze, e di cui ora si pente\...

\- Per fortuna, no.

\- Lei è fortunato.

</div>

A Diego per un attimo trema la voce e dubita di essere capace di riunire le forze per continuare quella conversazione. Alla fine ci riesce.



\- E mi dica, *Fabián,* si è mai pentito?

</div>

Roberto si mette in guardia. All'improvviso è venuto fuori il poliziotto che è in lui.



\- Non mi riconosci, vero? - Lazkano appoggia la mano sinistra sulla sua spalla destra, mentre stringe il bicchiere con l'altra.

</div>

Il tremore si sposta: adesso è nella voce di Roberto.



\- No\... Mi scusi, non ricordo\...

</div>

Forse dice la verità. Ancora peggio. Segno che erano passati in molti dalle sue mani.



\- E se ti dicessi «la giostra Boger»?</div>

Roberto-Fabián-Vengerovich deve mandar giù la saliva.



\- Mi sta\... credo mi stia confondendo con un'altra persona.

</div>

Diego solleva il bicchiere, come per fare un brindisi. Lo guarda negli occhi, finché Roberto abbassa lo sguardo. Poi saluta Gloria e lascia l'esposizione, in lotta con i suoi polmoni, in pace con se stesso. Il suo petto è diventato una macchina da cucire, tutto battiti, ma Lazkano sa che quella macchina da cucire potrà riparare ben poco.

\newpage
<div class="breakpage"></div>

#I tre amici { .hidden }

<p class="aligncenter"> **I TRE AMICI**</p>

<br/>

<br/>

<p class="linepull">Per Diego Lazkano il peggior ricordo è quello che conserva in un angolo della memoria sotto il titolo «Giochiamo a indovinare dove saremo e cosa saremo fra venticinque anni».</p>

Xabier Soto, alla luce di una candela, con un pettine madreperlato a denti stretti ripassa la riga a sinistra e si liscia con cura i capelli.



\- Quando tornerà la luce, Zeberio?

\- Si sono bruciati i fusibili, cosa vuoi che faccia? È a rischio il tuo ciuffo, Elvis? Non ti lascerà, anche se per una volta non sei perfettamente pettinato.

</div>

Si prendono in giro, come sempre. Tra l'altro Kepa Zeberio è più loquace del solito.

Anche Lazkano esce sul pianerottolo, per provare. Preme due volte l'interruttore: sente un rumore come di uno schiocco leggero ma la luce non si accende. Non c'è elettricità in tutto l'edificio. In questo periodo i guasti e gli scioperi sono generali.



\- Controlla il quadro elettrico: sei tu lo specialista.

</div>

Soto sta perdendo la pazienza. La ragazza sta per arrivare - «voi non la conoscete», risponde loro -- e non è ancora riuscito a mettere sotto controllo i suoi capelli ribelli nell'onda del suo ciuffo.



\- Certo, i quadri elettrici tutti per me, vero? Non prendermi in giro, per favore! Tu capisci solo quadri di altro tipo, quelli dell'espressionismo tedesco e\... come si chiamava? Dunlop o qualcosa del genere\...

\- Duchamp, Zeberio, Marcel Duchamp\...

</div>

Pensiero concreto e pensiero astratto. L'eterna lotta fra l'azione e la riflessione.

Sulla prima pagina dell'*Egin* la foto del Ministro degli Interni Barrionuevo, venuto in visita il giorno prima al commissariato di Intxaurrondo. Soto prende un pennarello nero e ci fa sopra la caricatura di uno spaventapasseri, accanto ci scrive la traduzione in basco del cognome del ministro: *Auxoberri*, *Quartierino Nuovo*.

Lazkano ha in mano *1984* di Orwell e, anche se il guasto elettrico permane, i suoi occhi si abituano poco a poco alla penombra e riprende a leggere, alla debole luce che proviene dai lampioni della strada. Soto si siede accanto a lui, senza smettere di pettinarsi. Ha un'enorme energia, è un attivista nato; un instancabile e allegro vulcano. La sua debordante energia a volte può risultare eccessiva, fastidiosa, addirittura insultante.



\- Ottantaquattro\... Manca solo un anno. E chissà dove saremo fra un anno\.... e fra venticinque anni\... Dove ti immagini tu, cugino, fra venticinque anni?

</div>

Le risposte di Lazkano erano brevi. La presenza di Soto e di Zeberio lo intimoriva.



\- Preferisco non pensarci.

\- Invece io ci penso molto: niente a che vedere con quello che dice Orwell. Avremo un paese libero e forse due o tre mogli\... Tanta ciarlataneria con la maledetta legge sul divorzio\... "Mogli" non è la parola giusta, voglio dire una schiera di donne disposte a venire a letto con noi\... anche loro chiederanno la loro parte, ovviamente. E noi gliela daremo: è bello leccarla, soprattutto se hai l'uccello dritto stretto in mezzo ai suoi seni. Lo sperma arriva fino al suo ombelico, mentre ti bagni le labbra del suo dolce flusso. Ti fa arrossire quello che dico, cugino?

</div>

Lazkano è arrossito, sì.



\- Come fai a essere di sinistra se ti si infiammano le guance ogni volta che parliamo di sesso? Sì, lo so\... ci sono donne con le quali si possono condividere anche le inquietudini intellettuali, non guardarmi così! Sarebbe meraviglioso se la scopata intellettuale e l'altra coincidessero, vero? Ma come saperlo? Tu leggi troppo, cugino.

</div>

Senti chi parla: proprio lui, Soto, l'uomo dagli occhiali come fondi di bottiglia, la promessa del teatro basco che, notte e giorno, il tempo che non passa a pettinarsi e a picchiettare sulla macchina da scrivere lo dedica a leggere indefessamente, proprio lui dice a Lazkano che legge troppo!



\- E questo è un male?

\- Né male, né bene. Ma mi pare che molti si vantino dei libri che leggono, come altri si vantano dello yacht che hanno a Marbella\... Entrambi mi sembrano dei comportamenti borghesi, cosa vuoi che ti dica. Non il fatto di leggere, ma di vantarsi di quello che si è letto. Non leggiamo forse per dirlo agli altri? Dimmi la verità\...

</div>

Lazkano non risponde, non ce n'è bisogno, perché Soto cambia subito tema di conversazione.



\- La luce! L'aggiusti o no, Zeberio?

\- Ci sto provando\...

</div>

Lazkano cerca di riprendere il filo:



\- Fra venticinque anni\... avremo i figli già grandi.

\- Io solo figlie, se è possibile, cugino. Solo figlie femmine. I maschi diventano incredibilmente brutti a partire da una certa età.

</div>

A volte non era facile capire se Soto ti stava prendendo in giro o se parlava sul serio. In ogni caso, la sua confessione stupisce Lazkano. Quindi anche lui ogni tanto pensa al futuro. Il suo modo di parlare arrogante e provocatorio, il suo fare scherzoso e irriverente è solo di facciata. Comunque Diego va in cucina, prima che la conversazione possa continuare. Lì ci trova Zeberio: alza gli interruttori generali sopra la finestra del cortile e la luce torna in tutto l'edificio.



\- Oggi l'abbiamo preso in giro abbastanza, Lazkano -- gli sussurra Zeberio. Non vorrei che, se non funziona il frigorifero, mi andassero a male le pernici che ho cacciato ieri.

</div>

Sono ancora studenti. L'unica entrata è quel poco che guadagna Zeberio con i lavoretti che fa per suo padre. Corrono durante le manifestazioni e lanciano in aria volantini. Gridano slogan. Sentono di essere sulla soglia di molte cose.

Lo sentono e realmente lo sono.

<br/>

<br/>

<p class="linepull">Quando tornano a casa, Zeberio ha già spennato le pernici. Nel lavandino due secchi: uno pieno di acqua fredda e l'altro che sta riempiendo di acqua calda.</p>



\- Venite qui!

</div>

Zeberio chiede a Soto di chiudere gli occhi. Gli prende la mano e gliela infila nel secchio di acqua bollente.



\- Cazzo!

\- Non preoccuparti, questo fa molto bene al tuo ciuffo! Resisti!

\- Sei impazzito? Mi sto scottando, è bollente!

</div>

Gli prende l'altra mano e la immerge nell'acqua fredda.



\- Cazzo, Kepa! Cosa stai facendo?

\- È un esperimento\... Una in acqua calda e una in acqua fredda, no, Soto? Sei in grado di distinguerle, sei sicuro di sapere qual è quella calda e quale quella fredda, vero?

\- Cero che lo sono!

\- Ma se ripetessimo a lungo l'esperimento il tuo sistema nervoso impazzirebbe e non saresti più in grado di farlo. Noteresti che la pelle si sta bruciando ma non sapresti se se è per il caldo o per il freddo. Sappi che in Cile torturano così le persone.

\- Cazzo, Zebe, qui non siamo in Cile!

\- Questo lo dici tu!

</div>

<br/>

<br/>

<p class="linepull">Difficilmente Diego potrebbe ricordare quel periodo senza le scenette domestiche di Soto, i suoi instancabili scherzi e il suo umore giocherellone. Era molto bravo nelle imitazioni, coglieva subito i tic, i modi di dire e i gesti caratteristici delle persone e poteva imitare con la stessa facilità una persona seduta al tavolo accanto, i professori della scuola o i politici visti solo in TV, da Solchaga a Carrillo, Manuel Fraga, Felipe González, Arzalluz o Idigoras. Non c'era dopopranzo in cui non reinterpretasse in modo surrealista le notizie appena viste al telegiornale. «Sei un pagliaccio», gli diceva sempre Zeberio, ma non per questo lui e Lazkano rinunciavano a farsi delle belle risate grazie a Soto, perché negarlo.</p>

Soto compensava una pessima vista con un udito finissimo. Non sapeva una parola di italiano ma, siccome sua madre era un'appassionata di Opera, ogni tanto iniziava a cantare qualche aria imparata a memoria o a recitare qualche verso con grande solennità, lasciando di stucco i suoi compagni. Sapeva a memoria decine di frasi -- successivamente Lazkano avrebbe scoperto che erano tutte titoli di arie famose -- e trovava sempre il momento opportuno di una conversazione per lasciarne cadere una: *Nessun dorma, Lasciate ogni speranza, E lucevan le stelle\...* Se parlava francese con una certa scioltezza era dovuto al suo straordinario orecchio più che agli studi realizzati. Di fatto parlava francese non solo con la bocca e con il viso, ma con tutto il corpo, cambiava completamente aspetto, fino a trasformarsi in un'altra persona.

Lazkano ricorda il giorno in cui si sedettero in un ristorante di Miarritz, approfittando dei turisti e confondendosi tra loro, per soddisfare il capriccio di gustarsi un'anatra al forno. Soto prese il menù e ordinò imitando l'accento e i modi parigini; gli piaceva il teatro, sì, e non solo scriverlo. Lazkano non dimenticherà mai quanto si fosse inorgoglito Soto quando il giovane cameriere gli aveva chiesto se era di Parigi. Quell'allegria, il momento in cui ci prendono per qualcuno che in quell'istante vorremmo essere ma che non siamo, quell'orgoglio pari allo sconforto che ci coglierebbe se ci prendessero per qualcuno che non vorremmo mai essere.

Lazkano ricordava anche quella volta che un amico era andato in vacanza e gli aveva lasciato il suo cane per una settimana, Soto stava finendo un'opera teatrale -- quindi un momento critico -. Il cane non lo lasciava in pace mentre lui picchiettava instancabilmente sulla macchina da scrivere. L'animale muoveva la testa e le orecchie al ritmo della vecchia Hispano Olivetti, in una specie di trance simile a quello delle danze tribali legate alla terra.



\- Al cane piace la letteratura -- disse Lazkano.

\- La musica direi io, le percussioni della tua macchina da scrivere.

\- È possibile: prima gli ho messo Bob Marley è sembrava impazzito. Dovrai chiedere a Gloria se ha bisogno di un cane per il suo nuovo lavoro.

</div>

Più tardi lo chiese a Lazkano: «Senti, cugino, cosa mangiano questi cani?».

Lo chiedeva seriamente. Lui era un tipo di città, e aveva fatto a metà della sua bistecca con il quadrupede, era capace anche di preparargli un uovo fritto e dargli una fetta di pane da bagnare nell'uovo, qualunque cosa, forse gli avrebbe messo un tovagliolo attorno al collo e le posate in tavola, chissà.

Non aveva ancora passato la frontiera per stabilirsi in Iparralde, era ignaro di quale sarebbe stato il suo destino e leggeva con piacere gli appunti di sociologia di Lazkano -- per puro diletto, diceva; ingurgitava gli appunti degli studi che stavano facendo i suoi amici, non ne aveva abbastanza dei suoi, gli esami di filosofia che superava brillantemente quasi senza frequentare le lezioni erano troppo poco per l'ansia di sapere di Soto.

Una volta Lazkano accompagnò Soto a rinnovare la carta d'identità. Gli facevano paura gli uffici della Polizia dove si rinnovavano carte d'identità e passaporti, ma ancora di più nel 1983. C'erano buone ragioni per cui li potessero considerare sospetti e addirittura arrestare, avevano preso parte alle manifestazioni contro la centrale nucleare di Lemoiz, a favore dell'amnistia per i prigionieri politici, e lanciato non solo slogan. Per quello faceva paura presentarsi lì per rinnovare la carta d'identità, in modo volontario e con una propria fotografia che sarebbe andata a completare la schedatura già fatta. Non era per niente un bel momento attraversare quei corridoi illuminati da tubi fluorescenti e che odoravano di timbri di caucciù e di inchiostro; il solo fatto di respirare quell'aria carica di energia statica risultava odioso, anche se Soto era capace di far prevalere su tutto il familiare rumore del ticchettio della macchina da scrivere. A Lazkano, invece, facevano venire la pelle d'oca i manifesti con le foto dei criminali più ricercati, l'odore di caffè rancido e di mozziconi di Ducados schiacciati nei posacenere, lo stridio degli archivi di alluminio.



\- Ci andiamo con il cane?

\- Andiamo in un canile, pensi che si accorgeranno di un animale in più?

</div>

La battuta sempre pronta, Lazkano apprezzava la capacità di Soto di ridere di ogni momento, di ogni passo, di sfruttare anche la più banale o fastidiosa attività quotidiana per trarne qualcosa. Non c'erano molte persone così. Non è che fosse sempre allegro, ma anche quando si alzava di malumore era abbastanza lucido da saperne trarre qualcosa di utile: per lui non esisteva l'inattività, e per Soto scrivere e parlare erano l'azione più diretta. Soto era un romanzo ambulante, uno che si comportava come un *performer* ventiquattro ore al giorno molti anni prima che il termine *performance* diventasse di moda, probabilmente non in modo cosciente, ma perché era così, gli usciva da dentro.



\- Non ci lasceranno entrare con il cane, Soto.

\- Ma tu non stai leggendo Orwell, cugino? Ricordati che siamo noi che andiamo da loro a orecchie basse a fare la carta d'identità, così è ancora più facile tenerci sotto controllo; siamo noi a fare un favore a loro e non il contrario.

</div>

Lazkano si offrì di rimanere fuori con il cane, ma Soto: «Neanche per sogno!», lui voleva approfittarne per divertirsi un po', per burlarsi anche «dell'apparato repressivo messo in marcia dallo Stato».

All'entrata, oltre ai poliziotti in uniforme -- non era passato molto tempo da quando un "commando anticapilista" aveva ucciso due agenti proprio lì -- c'era anche un cartello informativo. Soto non aveva bisogno di molto di più per dare inizio alla festa. Era sufficiente una nota.



\- I cani non possono entrare, ragazzo -- gli disse il poliziotto all'entrata.

</div>

Soto gli indicò la nota appesa sulla porta, con recitata umiltà e finta ingenuità:

«Proibita l'entrata ai cani eccetto quelli per ciechi».



\- È un cane per ciechi -- disse al poliziotto, come se volesse dargli il tempo di leggere un cartello che sicuramente aveva già letto decine di volte.

</div>

Lazkano era nervoso, non riusciva a togliere lo sguardo dall'arma che l'agente aveva alla cintura.

La risposta del poliziotto, prevedibile:



\- Ma tu non sei cieco.

</div>

Se non fosse stato terrorizzato, Lazkano avrebbe riso a quel «Ma tu non sei cieco», pensando agli occhiali dalle lenti come fondi di bottiglia di almeno sette diottrie di Soto. Anche Soto era spaventato, ma continuando a voler scherzare sulla sua corta vista, gli rispose con prontezza, come se si fosse portato la frase preparata da casa.



\- Non mi sembra che il cartello dica niente sui padroni dei cani.

</div>

Soto era così, il poliziotto gli rispose «Non prendermi in giro» e alla fine Lazkano aveva dovuto rimanere fuori con il cane, ma Soto era entrato sorridente e vittorioso in Prefettura, come chi, essendo una persona fuori dal normale, sa trarre profitto anche da un'azione obbligata, «Ma tu non sei cieco», «Però Lei sì», tante battute, pensate e non dette, pensate e dette.

«Proibita l'entrata ai cani eccetto quelli per ciechi».

«Non mi sembra che il cartello dica niente sui padroni dei cani».

<br/>

<br/>

<p class="linepull">Anche se i nomi di Soto e Zeberio sono rimasti uniti per l'eternità, (e sempre in questo ordine, Soto e Zeberio, mai Zeberio e Soto), e anche se, per l'abitudine di nominarli sempre assieme, ci risulta impossibile pensare a loro separatamente, ad essere sinceri bisogna dire che erano molti diversi fra loro. Se fossero nati in un altro luogo del mondo o in un'epoca diversa dagli effervescenti anni '80, avrebbe fatto mestieri e frequentato ambienti completamente diversi, e se si fossero trovati accanto su un aereo, - non hanno mai preso un aereo, li hanno uccisi prima che ne avessero la possibilità -- difficilmente avrebbero avuto qualcosa da dirsi, oltre ai primi due minuti di scambio di dovute cortesie. È vero che anche tra gruppi diversi sorgono, contro tutti i pregiudizi, sezioni che si incrociano e aree condivise; che esistono coppie così tenaci da resistere anche oltre l'amore estivo -- per poi pentirsene oppure no -: ci sono occasioni in cui si inizia utilizzandosi a vicenda e si finisce per amarsi, o ci si sopporta a vicenda fino a credere che sopportare sia amare; forse è una questione di capacità, provare a portare sul nostro terreno qualcuno che ne è totalmente estraneo e sforzarsi di renderlo attraente, o al contrario, abbandonarsi nelle braccia dell'altro -- che bello abbandonarsi! Non dirmi che non è meraviglioso lasciare andare se stessi nelle braccia di un altro -, abbandonarsi nelle braccia di qualcuno che all'inizio ci risulta noioso e così diverso da noi, entrare nel suo mondo, conoscere i suoi passatempi e i suoi gusti, le sue passioni, «non sono poi così male, perché no?», arrendersi, lasciare che lei o lui -- amico, amante, fidanzata -- condizioni le nostre conversazioni, i nostri programmi e il nostro calendario, chi non l'ha fatto? Anche Soto e Zeberio, se le circostanze fossero state diverse, avrebbero forse costruito tra loro una relazione stretta e duratura, chissà.</p>

Forse sì, ma mai così stretta e duratura come la morte.

Quando li intratteneva con le sue teorie come quella su «calore e rivoluzione» (tutte le rivoluzioni avvenivano d'estate, secondo lui) Soto dimostrava le sue grandi capacità oratorie e Zeberio quelle di ascoltatore. Lazkano aveva preso qualcosa da entrambi. L'anima da cospiratore di Soto era insaziabile, la sua ansia di capire i comportamenti del genere umano e la sua capacità di fare del male. «Mussolini; prenderei volentieri un caffè con lui» diceva a volte, così come diceva «prenderei volentieri un caffè con Silvana Mangano». Gli piacevano la conversazione e la discussione «siamo grigi dentro, ma non possiamo invecchiare senza aver fatto qualche pazzia», frasi improvvisate, frasi di grande effetto, a volte rubate a qualcuno, che Lazkano anni dopo si sarebbe pentito di non aver annotato su un quaderno; ingenuamente credeva ancora che Soto sarebbe stato suo amico per sempre, tante frasi ad effetto pronunciate in modo così naturale; sì, Lazkano si ricordava di una di quelle frasi, non aveva dimenticato quel «siamo grigi dentro, ma non possiamo invecchiare senza aver fatto qualche pazzia», avvenimenti che non sarebbero successi, avvenimenti ormai impossibili, fatti che non sono accaduti e che per questo sono diventati dolorosi, questi non si dimenticano.

Lazkano non aveva dubbi: Soto era destinato a diventare un grande scrittore. Quello che per Soto erano le relazioni umane, per Zeberio erano i circuiti elettrici: cavi, istallazioni semplici o complesse, dinamo, corrente continua e alternata, interruttori, spine, trasformatori, prese generali, cavi di rame pelati e poi di nuovo riattaccati assieme. Per sapere qualcosa della vigliaccheria e della generosità umane era sufficiente chiedere a Soto, come bisognava chiedere a Zeberio le ragioni dei guasti elettrici o il funzionamento dei sistemi di illuminazione di edifici e stanze di ogni tipo.

Le capacità di Soto e di Zeberio erano evidenti, non c'era bisogno di pensarci troppo per sapere a cosa si sarebbero dedicati, se la loro clandestinità fosse durata qualche anno in più. Era chiara la distinzione dei compiti. Tuttavia, non ebbero il tempo di mettere in pratica quelle loro prevedibili funzioni all'interno dell'organizzazione; non ebbero tempo di pentirsi, e nemmeno di fare qualcosa di cui pentirsi. Mentre Soto avrebbe parlato di «calore e rivoluzione», a Zeberio sarebbe venuta voglia di parlare di «termodinamica», e avrebbe dato una lezione sulle energie rinnovabili del futuro (allora non si chiamavano ancora così), sugli innumerevoli vantaggi dell'energia eolica rispetto a quella nucleare.



\- Vuoi trasformare il vento in energia, Kepa? E, dimmi un po', come si fa?

\- Molto facile, Xabier: con i mulini a vento.

\- Mulini a vento? Non ti metterai a imitare Don Chisciotte? I mulini a vento della Castiglia per fare energia elettrica\... Non vivremo abbastanza per vederlo.

</div>

«Non vivremo abbastanza per vederlo». «siamo grigi dentro, ma non possiamo invecchiare senza aver fatto qualche pazzia». «Non mi sembra che il cartello dica niente sui padroni dei cani». Frasi che erano rimaste sulla carta carbone della mente di Lazkano come se Soto ce le avesse scritte a macchina.

Anche Zeberio era sempre nei ricordi di Lazkano, a tal punto che gli si riempivano gli occhi di lacrime ogni volta che vedeva quei mulini a vento che si erano andati moltiplicando negli ultimi anni. *Non vivremo abbastanza per vederlo*. Come aveva ragione Soto.

<br/>

<br/>

<p class="linepull">A volte Lazkano si obbligava a pensare ai vantaggi del morire giovani. Freddamente. Se per esempio vedeva in TV un documentario sulla morte di James Dean, su come la sua morte prematura avesse contribuito alla mistificazione dell'attore americano, pensava in che misura fosse applicabile anche alla morte di Soto e di Zeberio. Niente a che vedere, certo, ma anche lui era morto giovane, troncando il brillante futuro che aveva davanti: l'auto che veniva di fronte non aveva visto il Porsche grigio metallizzato di James Dean, l'auto grigia era scomparsa sull'asfalto grigio, si era sfumata, si era sciolta e dissolta negli occhi dell'autista accecato dal sole in faccia. Se James Dean avesse guidato un'auto rossa, cioè di un colore più visibile per il conducente che veniva in direzione contraria, forse non si sarebbe prodotto quel mortale incidente. Anche se Diego Lazkano fosse stato capace di guidare una macchina rossa o di qualsiasi altro colore, gli avvenimenti sarebbero stati diversi. Era facile immaginarsi James Dean a ottant'anni, vivendo in un *ranch* del Texas, conservatore, rifatto, testardo, alcolizzato, cocainomane da record. «Se fossi più bello, sarei morto», chi disse questa frase? Oppure «Bello come sono, per fortuna non sono molto alto: se fossi uno e ottanta, sarei morto» e questa chi l'ha detta? Questo era il meno. Nella mente di Lazkano, alla morte di James Dean si sovrapponeva la splendida maturità di Paul Newman: c'era chi sapeva invecchiare o che sapeva imparare a invecchiare, e per questo ci vuole talento, oppure abbastanza denaro per comprarsi un veliero e un po' di fortuna oltre alla salute. Poteva fare un lungo elenco con le cose spiacevoli e scomode della vita, con le sgradevoli umiliazioni che bisogna subire, con le figuracce, con i meschini sentimenti che sorgono dall'inaspettata apparizione della scimmia che tutti noi nascondiamo in una caverna della nostra mente, «siamo grigi dentro, ma non possiamo invecchiare senza aver fatto qualche pazzia». Chi vuole per sé la slealtà, la vecchiaia dei genitori, la vocazione della pelle ad assomigliare a una buccia d'arancia, perdere i capelli o vederli ingrigire, la rumorosa presenza delle viscere, il corpo che smette di obbedire, poco a poco o all'improvviso? Chi desidera realmente spiegare faticosamente tutto ai propri figli -- questi piccoli paralitici che sono la promessa del futuro -- perché poi, in sostanza, ripetano gli stessi nostri errori se non peggiori? Chi aveva bisogno di tutto questo? Il tradimento degli organi vitali, la rigida rivendicazione di ossa che un tempo erano silenziose e discrete, il tumore di qualche amico o famigliare o il proprio, «faremo alcune analisi, non si sa mai», in poche parole, chi desidera per sé la decadenza, chi ha bisogno di tutto questo, per chi non è di troppo la metà della vita o i tre quarti? Per non parlare delle apparenze, della lunga, interminabile lista delle cose che facciamo contro la nostra volontà, giorno dopo giorno, settimana dopo settimana, mese dopo mese e anno dopo anno. Compreso quello che la vita ha di buono, Lazkano lo sapeva bene, da un certo punto in poi si ripete, anche quello che la vita ha di sensato ti fa uscire di senno: fare una scopata o farne mille, prendere una sbronza o prenderne mille, a partire da una certa età uno sa che la migliore sbronza e la miglior scopata, la scarica di adrenalina più forte, ormai sono passate. Ma allora, perché andare avanti? Per raggiungere la saggezza che pare essere la miglior ricetta per la tranquillità, o per raggiungere la tranquillità che pare essere la miglior ricetta della saggezza? Per cercare di diventare come Paul Newman senza essere in possesso dei suoi geni?</p>

Tutti i congressi di scrittori erano uguali, pensava Lazkano, tutte le persone nuove che conosceva risvegliavano in lui il ricordo preciso di qualcuno conosciuto molto tempo prima. Il repertorio di uomini e donne non andava oltre le venti tipologie ben definite dagli psicologi, e Lazkano ormai aveva conosciuto ventine di persone di ognuna di quelle venti tipologie, tante da soddisfare anche l'insaziabile curiosità di Soto, pensava. O stava di nuovo ingannando se stesso? Forse Soto avrebbe sempre cercato qualcosa di più nella vita? Forse si trattava di avere talento -- Soto ne aveva molto, mentre Lazkano no -? Per questo ultimamente gli risultava così noioso conoscere editori, scrittori, lettori? Sarebbe stato capace Soto di mantenere quell'umore scherzoso di reazioni come «Non mi sembra che il cartello dica niente sui padroni dei cani», se fosse vissuto altri vent'anni? Difficile esserne sicuri, ma probabilmente no.

Nonostante ciò, Lazkano a volte si obbligava a pensare ai vantaggi del morire giovani, anche se non era la stessa cosa morire a causa di un incidente stradale, un suicidio o sotto tortura. Nel caso di chi si toglie la vita c'è sempre la consolazione dell'esercitare un proprio diritto, anche se è dimostrato che la maggior parte di coloro che hanno tentato di suicidarsi ma ne sono usciti vivi si pente di quel tentativo: «Ci avrà pensato bene, avrà pesato sulla bilancia i pro e i contro, la sua decisione non è forse razionale, generosa, calcolata, la decisione sensata di chi ha deciso di dire basta alla monotonia e affrontarla?». Il suicida ha avuto la possibilità di salutare, di scrivere le ultime parole o di non scriverle, ha scelto il luogo e il momento, ha lasciato (oppure no) tutto organizzato, ma è cosciente di averlo fatto oppure no. E saperlo significa molto, chi non ha scelto di venire a questo mondo sceglie il momento per lasciarlo, ne ha il diritto, anche se questo genererà dolore e sensi di colpa in molte persone; definiranno egoista la sua decisione, ma\..., ripetiamolo anche se non è certo, essere generosi con se stessi non è forse un modo di essere generosi?

Nel caso di Soto e di Zeberio le cose erano diverse: una morte improvvisa -- non così improvvisa, in realtà: mentre li torturavano, probabilmente dentro ogni secondo avranno visto dei secoli, precipizi e baratri difficili da vedere per un essere vivente -, un foglio ancora dentro la macchina da scrivere, una frase lasciata a metà, tante aspettative ridotte al nulla. Ma, nonostante ciò, Lazkano a volte obbligava se stesso a pensare ai vantaggi del morire giovani, per esempio quando si trovava in qualche situazione difficile, quando pensava che non avesse alcun senso festeggiare la vita come se fosse la cosa più grande, che la vita in fondo non era poi così importante.

Invece lo era: la vita era la cosa più importante, anche la vita più miserabile e abietta era la cosa più importante «Non mi sembra che il cartello dica niente sui padroni dei cani»; c'era sempre la possibilità di un guizzo, un litigio tra bambini e momenti di eterna ingenuità -- i secoli sepolti nei secondi, forse ce li siamo dimenticati, ma il bambino che siamo stati ha conosciuto quei secoli -; la promessa dell'amore e del sesso -- molte volte basta con la promessa, basta anche solo con l'essere testimoni di quella promessa, è sufficiente che quella promessa la faccia Caio a Tizio e la si intraveda dalla fessura di una porta; come una vecchia volpe o un dio stanco che hanno bisogno che qualcuno ravvivi il loro sguardo, a volte è sufficiente essere testimoni di quelle promesse -.

La vita non era niente ed era tutto, la vita era una linea di fuga, l'unica possibile, «siamo grigi dentro, ma non possiamo invecchiare senza aver fatto qualche pazzia». dimentichiamo per un istante che stiamo interpretando un ruolo scritto per qualcun altro, dimentichiamo la nostra inevitabile personalità di mediocri attori di serie B, assorbiamo questi raggi di luce, beviamo la fuga, anche se è intermittente e passeggera. Perché è intermittente e passeggera. Tutto è intermittente. Tutto passeggero.

<br/>

<br/>

<p class="linepull">La pineta fino alla spiaggia. Sopra la sabbia gli aghi di pino formano ondulate linee rossastre, come se fossero lì da anni. Il suono della batteria che proviene da scadenti casse acustiche sembra tutto eccetto il suono di una batteria: un bidone di benzina colpito con un bastone. «*Come on, let's twist again, like we did last summer; yeah, let's twist again, like we did last year\...*»*.* Le voci e i cori - «*uh, uh; wah, wah*» -- salvano la canzone. Da dove sono sdraiati, Soto e Lazkano possono vedere Zeberio, accovacciato, mentre cambia la ruota bucata del furgone Volkswagen leggermente inclinato per via del cric. Soto sorride, socchiudendo gli occhi maliziosamente.</p>



\- *Consumatum est*, cugino\...

\- Cosa?

\- Ce l'ha in pugno\...

\- Non dovremmo aiutarli?

\- *Ménage à quatre*? Non se ne parla nemmeno! Lasciali\... Sembra che vada d'accordo con la olandese. Tra l'altro, per una volta non ha chiesto alla ragazza di cambiare musica.

</div>

«*\...and round and round and up and down we go again! Oh, baby, make me know you love me so\...*». la melodia dell'*Impero*. Lazkano ricorda le discussioni che facevano in casa: Victor Jara, The Doors. Poi si ricorda di Ana: Echo & the Bunnymen ed Errobi. Mikel Laboa e Patti Labelle. La ragazza snella accanto a Zeberio, che indossa un vestito arancione semitrasparente e un cappello di paglia, sta fumando una sigaretta; è come se il vento se la fumasse al posto suo, la sigaretta si consuma velocemente, come se il breve tempo di cui ha bisogno il tabacco per diventare cenere fosse un avvertimento. La ragazza osserva Zeberio, dalla testa ai piedi, le mani sui fianchi, mentre il vento muove il nastro del cappello, della stessa stoffa del vestito. A differenza del vestito e del fiocco, il vento non riesce a muovere le spine ammucchiate sotto i pini. È curioso come alcune cose riescano a trovare il loro posto nel mondo, facendosi da parte e in silenzio. Quelle spine di pino, per esempio.

La radio del furgone Volkswagen è accesa e si sente la giocherellona canzone di Chubby Checker che fa la parodia della voce in off della vecchia serie televisiva di Superman: «*Who's that flyin up there? Is it a boy? No! Is it a plane? No? Is it the twister? Yeah!*».

Quando inizia l'assolo del sax, la ragazza offre una sigaretta a Zeberio.

Soto e Lazkano smettono di guardare in quella direzione e si sdraiano a pancia in su. Guardano il cielo.

«*Do you remember when things were really hummin'?*».

Quando si girano per guardare di nuovo, la ruota non è ancora stata cambiata e dietro la tenda del furgone, si possono vedere quattro caviglie; due nude e due vestite. Per un attimo, che a loro è sembrato eterno, vedono la ragazza mettersi in punta di piedi. Sulla pianta sporca dei suoi piedi sono attaccate alcune spine rossicce.

<br/>

<br/>

<p class="linepull">Era facile immaginarlo: Soto aveva svegliato Zeberio dal pisolino pomeridiano, o forse no, non l'aveva svegliato, perché in realtà il sonno di Soto era sempre un dormiveglia e non c'era bisogno di svegliarlo, si alzava con un balzo, sempre all'erta per un eventuale imprevisto e pronto a difendersi, perché balzare rapidamente fuori dal letto era come sfoderare la pistola, lui era la pistola e le lenzuola la fondina, non avendo pistola sfoderava se stesso, «eccomi qua, io sono l'arma, cosa succede?». A Zeberio piaceva dormire al pomeriggio, ma a modo suo era sempre sveglio, era il primo a svegliarsi al mattino -- abitudini da cacciatore -- anche se era normale che Soto passasse la notte a scrivere, e poteva succedere che non fosse nemmeno andato a letto, visto i suoi orari disordinati, «sveglia compagno, e per una volta andiamo alle feste di Uztaritz, bisogna anche vivere un po'»; qualcosa del genere, forse Soto stava leggendo e si annoiava e gli era venuta voglia di andare a divertirsi. Aveva chiuso il libro *Mentre morivo* alla pagina duecentocinquantanove, ce l'aveva ancora in mano e Zeberio aveva potuto vedere il titolo, «che bel mattone stai leggendo, amico mio, sembra allegro, molto. Cos'è? Una raccolta di necrologi? Non è un po' lungo trattandosi di un'agonia? E questo Faulkner con i suoi baffi, chi diavolo è questo borghese di Faulkner? È il tipo di scrittore che sogni di diventare? Perché non scrivi una versione del Libro Rosso di Mao? Lo traduci all'euskera, da distribuire nelle fabbriche».</p>

Quelle erano troppe parole per Zeberio, ma anche i timidi, a volte, diventano loquaci.

Era facile immaginarlo, e allo stesso tempo difficile. Lazkano ci aveva provato migliaia di volte. Perché quel giorno lui avrebbe dovuto essere lì con loro. Perché avrebbe potuto esserci lui al posto loro. E perché non era stato con loro e nemmeno al loro posto. Perché era rinchiuso nel *Cerro*, e aveva appena confessato dove si trovavano i suoi amici.

«*No controles mis vestidos, no controles mis sentidos\...*» cantava Soto, il ritornello di una delle frivolezze della "*movida*" madrilena, muovendo i fianchi: gli piaceva molto ballare, non sembrava nemmeno basco, in questo Zeberio era molto più impacciato e più timido; avevano entrambi una gran vitalità ma la manifestavano in modo diverso, la danza e la caccia. «*No controles mi forma de bailar*» cantava Soto, che non sapeva tutte le parole e ripeteva continuamente il ritornello della canzone che negli ultimi mesi era diventata di moda: «*No controles, ¡no!*»*,* muovendo le mani da una parte e la testa dall'altra, quasi una bilancia idraulica, un po' abbassato, come i ballerini degli anni del *swing*. «Canta con me, Zebe», gli diceva, «Lasciami in pace, pagliaccio!», ribatteva Zeberio.

«Matto!», avrebbe detto Zeberio a Soto, gli dava del pazzo ma era come se gli dicesse *fratello,* perché il significato delle parole cambia quando si pronunciano con un sorriso da orecchio a orecchio. Allora Soto avrebbe preso un pezzo di carta, forse un biglietto del treno usato e l'avrebbe lasciato alla pagina 215, per continuare *domani* a leggere *Mentre morivo*, «che cazzo, per una volta, siamo giovani e non lo saremo sempre», e decise di uscire con il suo amico: «Ma non sono poi così tanto sicuro che uno abbia il diritto di dire che cos'è pazzo o che cosa non lo è. È come se dentro a ognuno ci fosse qualcuno che è al di là dell'esser normale o dell'esser pazzo, e le cose normali e le cose pazze che fa le guarda con lo stesso orrore e lo stesso stupore». Dentro di noi convivono molte persone, è fondamentale capire questa cosa. Ma anche fuori sono molti e non tutti ci guardano bene. E c'è qualcuno che guarda proprio loro, qualcuno che li vigila, sono davvero così importanti? Qualcuno li aspetta per strada, nel luogo dove meno se l'aspettano, non hanno lasciato loro nemmeno il tempo di salire in macchina, li hanno presi all'improvviso, forse gli hanno infilato un cappuccio nero, sussurrato qualcosa all'orecchio, sì, il significato delle parole conta poco quando si pronunciano con il più glaciale degli odi, qualcosa di semplice e spaventoso, «salite in macchina», un accento straniero che percepiscono da sotto il cappuccio -- che accento non sembra straniero quando hai la testa coperta da un cappuccio? -. *Pagliaccio pazzo\...* Zeberio lo diceva a Soto in modo così dolce, e adesso Soto respirava polvere sotto un cappuccio, cos'era successo nel frattempo? In che buco nero erano caduti? Chi ce li aveva fatti cadere? E la paura, «zitto, non dire niente», sono nella stessa situazione, non hanno avuto nessuna possibilità di difendersi, li hanno catturati come ratti, li stavano aspettando, «siamo davvero così importanti?», «sveglia compagno, e per una volta andiamo alle feste di Uztaritz, bisogna anche vivere un po'», per una volta si sono avviati verso una festa e non ci sono nemmeno arrivati, «ci penseremo domani», *Mentre morivo, No controles,* pagina 215, *pagliaccio, pazzo, fratello,* «qui non siamo in Cile».



\- Dove ci portate?

\- Chiudi quella bocca di merda!

\- Noi non sappiamo niente, noi\...

\- Ho detto di chiudere quella bocca di merda! - e stavolta gli mettono la canna della pistola sui denti, in modo che non ci siano dubbi.

</div>

Meglio non dire niente, d'ora in poi sarà meglio pensare prima di parlare, parlare solo per se stessi, ascoltare quell'identità che sta oltre, che è noi senza essere noi, che è forte e coraggiosa, più forte e più coraggiosa di noi, più forte della nostra follia e della nostra lucidità, capace di parlarci: *Dove ci portano?*

Se l'avessero saputo -- ma non lo sapevano -- avrebbero guardato in modo diverso la loro stanza, avrebbero abbracciato gli amici che gli avevano prestato la casa o lasciato loro un messaggio di ringraziamento, *pazzo, fratello, matto*: «avrei dovuto rimanere a casa a scrivere, cribbio, si sta così bene in casa, chi mi ha convinto ad andare alle feste di Uztaritz? Ma bisogna anche vivere, no? Bisogna anche morire, no? Ma non adesso, è ancora troppo presto per me. Ho ancora molto da scrivere, per favore».

Zeberio sente il respiro affannato di Soto, «stai tranquillo», vorrebbe dirgli, ma non può dirgli niente, e pur sapendo che questa cosa è appena iniziata, non sanno esattamente, *pazzo, fratello,* cosa sia questa cosa appena iniziata.

Non lo sanno e non vogliono saperlo. Continuare a vivere. È l'unica cosa che vogliono.

<br/>

<br/>

<p class="linepull">E forse inizieranno a vagliare le possibilità che hanno di rimanere vivi. Innanzi tutto, non hanno visto i loro sequestratori in viso, e questi non vogliono che sappiano dove li stanno portando\... Questo significa forse che li lasceranno liberi una volta saputo quel che vogliono sapere? Perché, altrimenti, preoccuparsi tanto di nascondere la loro identità e il luogo a cui sono diretti? D'altra parte, rispetto a quello che vogliono sapere\... loro cosa sanno realmente? Assai poco. Se avessero intenzione di ucciderli, non gli sarebbe importato che loro sapessero chi sono e dove vanno. Oppure non è così? Forse coprirgli la testa è una maniera di annullare ogni traccia di umanità, un modo per fare quello che devono fare senza avere troppi problemi di coscienza? Forse hanno iniziato a fare l'elenco degli elementi che gli permettono di pensare che rimarranno vivi, e non ne hanno trovati. Dentro la macchina c'è puzza di tabacco nero, di tabacco anche se nessuno sta fumando in quel momento, e iniziano a sudare sotto quei cappucci neri. «*Vire à esquerda*», dice uno, in portoghese. «*Lado direito*», dice l'altro. Fanno fatica a respirare sotto i cappucci, cercano di calcolare che strada abbiano imboccato, sono in movimento da più di quaranta minuti, anche se è difficile calcolarlo esattamente, tutto diventa più lungo in quelle circostanze e le parole dei sequestratori suonano estranee, «vai su, attenzione, fermati qui». Li hanno obbligati un paio di volte ad abbassare la testa, timorosi che qualcuno da fuori li vedesse, segno che stanno attraversando un centro abitato. «*Vire à esquerda*», «*lado direito*». Portoghesi? Non sembrano poliziotti, o forse sì, quanti poliziotti hanno conosciuto faccia a faccia Soto e Zeberio? Bisogna iniziare a imparare: questi sono poliziotti; sigarette *Ducados*, li immaginano scuri di pelle e con i baffi, «dove ci portano, dove ci portate», dolore ai polsi, non sono ammanettati, hanno le mani legate con una corda, sanno fare bene i nodi, ma perché una corda e non le manette, allora non sono dei veri poliziotti, o forse sì, vogliono continuare a vivere, non saranno loro i primi *desaparecidos*, contro i rifugiati baschi sono già stati compiuti degli attentati in Iparralde con dei fucili semiautomatici Benelli, e non saranno nemmeno gli ultimi, «parcheggia lì, vicino alla pista da tennis, poi mettiamo dentro la macchina», ha detto una voce irreale, una voce che sembra provenire da fuori, questo sì ha un accento basco, ha pronunciato *aparca* con la stessa inflessione con cui Zeberio pronuncia *Faulkner,* accentuando la *r* e la *c* e, guarda un po' come sono le cose, quell'inflessione nella pronuncia è sufficiente a Soto per sentire un minimo di ottimismo, hanno così poche cose a cui afferrarsi che anche quello è sufficiente. «Tra baschi, ci capiremo», pensa, «c'è ancora qualche speranza».</p>

Addirittura le parole *pista da tennis* lo inducono a pensare di essere lontano dalla morte e che, pur trovandosi in una *terra incognita*, ci dev'essere da quelle parti qualche traccia di civilizzazione, anche se a Soto sembra che frasi come «*vire à esquerda*», «*pista de tenis*», «*lado direito*», stiano offrendo loro troppi dati sul luogo in cui si trovano. Perché siamo nel 1983 e non ci sono molti campi da tennis in un raggio di 50 minuti di macchina da Angelu.



\- Stai bene, Kepa?

\- Sì, Xabier, e tu?

</div>

La situazione è grave: entrambi si sono chiamati per nome.



\- Sì, ditevelo adesso che vi volete molto bene, perché vi abbiamo preparato stanze separate.

</div>

<br/>

<br/>

<p class="linepull">Diego ne aveva aggiunto un altro alla lista dei vantaggi del morire giovani, e nel farlo aveva perso definitivamente la paura che aveva di volare ogni volta che doveva presentare un suo libro all'estero: «morire giovani è un modo sicuro per evitare la demenza».</p>

«Su questo volo, quante persone come me ci saranno? - pensava -- persone alle quali non importerebbe molto perdere la vita in un incidente aereo, quante? Sono davvero così strano? Non salgo forse sull'aereo come chi gioca a una comoda roulette russa borghese, passiva e improbabile?».

A Lazkano vengono i brividi solo a pensare che quando Soto e Zeberio erano scomparsi, il suo amico stava leggendo *Mentre morivo* di William Faulkner. Quando lo lasciarono libero e andò all'appartamento di via Moulinaou, tra le sue cose trovò quel libro non ancora concluso; c'erano lo spazzolino da denti, un maglione di lana per l'inverno fatto a mano, immancabile in ogni famiglia basca, - il filo di Arianna, la continuazione di Penelope -, e una cartelletta color salmone. Soto aveva interrotto la lettura del libro di Faulkner alla pagina 215, senza sospettare che quell'interruzione sarebbe stata l'ultima, che non gli avrebbero permesso di andare avanti. Alla pagina 215 aveva fatto un'orecchietta e fino a quella pagina il testo era disseminato di nervose sottolineature in matita, ma da lì in poi le pagine erano intonse. Per Lazkano, trovare quel libro letto a metà significò un cambiamento radicale nel suo modo di vedere la vita, e pensò che la vita di ogni individuo non è altro che questo, un libro letto a metà; ci viene negata la possibilità di leggerlo fino alla fine, sapendo inoltre che questo privilegio non deve sempre essere benefico: può anche succedere che il finale del libro che ci corrisponde non sia di nostro gusto. Da allora, Diego Lazkano ha mantenuto l'abitudine quasi patologica di non lasciare mai a metà un libro, anche se non gli piace. In ogni caso, gli sembrò uno scherzo del destino, macabro e di cattivo gusto, che l'ultima lettura di Soto fosse *Mentre morivo, As I lay dying* e non un'altra, ancora adesso gli si rivolta lo stomaco solo con ricordarlo. Lazkano non ha mai potuto leggere né quello, né altri libri di William Faulkner, e nemmeno guardare la fotografia del grande scrittore americano. Che colpa ne aveva il vecchio William?

Quando prese in mano quel libro, lesse l'ultima frase sottolineata a matita e gli rimase inchiodata in testa: «Ma non sono poi così tanto sicuro che uno abbia il diritto di dire che cos'è pazzo o che cosa non lo è. È come se dentro a ognuno ci fosse qualcuno che è al di là dell'esser normale o dell'esser pazzo, e le cose normali e le cose pazze che fa le guarda con lo stesso orrore e lo stesso stupore».

Presa la cartelletta color salmone e le sue poche cose, quando uscì dall'appartamento in via Moulinaou, vide l'uomo dai capelli rossi nel bar di fronte, che controllava i suoi passi, il suo viso trasparente e coperto di lentiggini, lo sguardo duro. L'uomo dai capelli rossi lo seguì, anche quando lui girò l'angolo e imboccò un'altra strada. Lazkano temette che lo avrebbe raggiunto e preso per un braccio.

Ma l'uomo dai capelli rossi non lo fece.

<br/>

<br/>

<p class="linepull">Se Diego Lazkano dovesse scegliere, tra tutti i momenti condivisi con Soto e Zeberio, uno da ricordare su tutti gli altri, sarebbe la partita di calcio che avevano giocato contro dei turisti francesi sulla spiaggia di Bidart. Per una volta, e senza che questo costituisse un precedente, messe da parte le discussioni di casa, stimolanti quanto a volte agrodolci, avevano formato tutti e tre un gruppo compatto per giocare contro i quattro giovani di Bordeaux.</p>

Tre contro quattro sull'ampia spiaggia. Zeberio aveva segnato gli immaginari pali della porta con due mucchietti di sabbia, e avevano iniziarono a correre come bambini dietro al pallone di cuoio, a piedi nudi, a dorso nudo, troppo bianchi per essere dei turisti, i jeans arrotolati fino alle ginocchia, come se avessero passato il pomeriggio a prendere granchi e avessero appena lasciato da parte il guadino. Giocarono fino a non aver più fiato, senza contare i gol che avevano segnato né quelli che incassavano, per il puro gusto di giocare, ricordando il piacere infantile di far passare la palla tra le gambe dell'avversario pari a quello di fare gol, tra un passaggio lungo e uno corto, uno scatto e una parata a pugni chiusi, sentendo sugli stinchi il ruvido contatto di un pallone un po' sgonfio e che iniziava a perdere i pezzi -- proprio come quei palloni dell'infanzia che erano sempre un po' sgonfi -- con la stessa naturale tendenza che hanno i bambini a trovarsi e formare spontaneamente una squadra. In realtà Soto, Zeberio e Lazkano non erano molto lontani dall'adolescenza, quel punto di inflessione in cui si abbandona il contatto con i palloni di cuoio e si inizia a cercare quello con altri tipi di pelle, anche se Diego si sentiva lontano mille miglia dagli altri due che ai suoi occhi erano già degli uomini fatti e finiti, tutt'altro che degli adolescenti. Lui era al primo anno di sociologia, Soto al terzo di filosofia. Lazkano ricorda soprattutto come Zeberio con un pallonetto avesse passato la palla sopra la testa dell'avversario e come Soto l'aveva presa senza che rimbalzasse a terra come fosse di pietra e, fatto mezzo giro su se stesso, si era avviato verso la porta, una di quelle eleganti giocate che ai non professionisti riescono una volta ogni tanto; e Soto si avvia ciecamente verso la porta degli avversari, con un colpo impercettibile dei fianchi scatta e lascia indietro uno dei giovani francesi, dribbla facilmente il secondo che scivola a terra, smette di correre, raddrizza la schiena prima di far passare il pallone tra le gambe del terzo avversario e lascia indietro anche il quarto con un autopassaggio come una specie di parabola aiutato dalla fortuna a dal terreno di gioco irregolare.

È davanti alla porta, c'è arrivato, ha fatto tutto da solo, Soto ha tutta la porta per sé e decide di prendersela con calma. Il rumore delle onde non ha niente da invidiare al fragore delle tribune della *Bombonera* del Boca Juniors; come se correre non fosse abbastanza, Soto racconta la giocata come se fosse uno di quei radiocronisti che sembrano sempre a rischio di soffrire un infarto nel bel mezzo della trasmissione, con accento argentino come se volesse dare emozione a quella spiaggia senza pubblico di Bidart, - *vibrante*, ha detto, - in uno spagnolo che anche i turisti di Bordeaux sono in grado di capire, «*chévere, pibe*, Soto avanza, in-cre-di-bile, lo lascia indietro, ma-gni-fi-co, Soto si libera di un avversario, può permettersi di sorridere, che controllo, *bárbaro* come lo dribbla» e frasi del genere, e in effetti sembra proprio che mentre lo dice vada prendendo forza, sembra che parlando invece di perdere fiato si senta sempre più motivato, parlare non lo affatica, - parlare non l'ha mai affaticato -- anzi è il suo combustibile; quando arriva alla storta linea di porta tracciata affondando i talloni nella sabbia, trattiene la palla con la punta del piede, guarda dietro di sé, osserva i giovani di Bordeaux rimasti di ghiaccio e Zeberio, un po' più distante guarda la porta contraria protetta da Lazkano -- dei tre Lazkano è il più conservatore, il meno coraggioso, quello che gioca da portiere e non si allontana mai dalla sua area, con il passare degli anni avrebbero mantenuto tutti e tre il loro ruolo se il destino di Zeberio e quello di Soto fossero stati diversi? Impossibile saperlo -.

Sì. A quei tempi si poteva ancora fermare il mondo. Loro avrebbero potuto fermare il mondo. Era possibile fermare un pallone sulla linea di porta con la punta del piede. E assieme al pallone era possibile fermare anche le lancette dell'orologio e l'asse del mondo. Il calcio non era l'oppio di stadi stracolmi ma piuttosto un gioco completo che saziava lo spirito. Era possibile collocare il pallone su quella linea di frontiera, di divisione e di separazione, «non oltrepassare», «vietato passare dall'altra parte» c'era scritto sopra, e rinunciare a un facile gol, inginocchiarsi come faceva il Papa, chinarsi fino a baciare la terra e in quella posizione con la fronte spingere dolcemente il pallone dentro quella porta senza rete, come aveva fatto Soto quella volta «*mag-nífico, vi-brante, viste que, bárbaro cómo lo dribló*»*,* quando il pallone e il mondo oltrepassarono lentamente quelle linea, come se l'avesse toccato con la montatura delle sue spesse lenti.

Lazkano voleva ricordare Soto così per sempre. Con la forza che aveva nel momento in cui segnò quel gol, pieno di impeto, all'apice della dimostrazione di energia che risulta insopportabile alle persone che tendono a stancarsi facilmente, parola e azione, allo stesso tempo, dire e fare, raccontare quello che stai facendo e anticipare quello che farai, lui era così.

Se Diego Lazkano deve ricordare uno dei momenti condivisi con Xabier Soto e Kepa Zeberio, se ne dovesse scegliere uno tra tutti, sceglierebbe questo, perché è un momento blindato di felicità, perché non ci sono ombre ma solo gioia, il massimo dell'allegria infantile, moltiplicata e accentuata dall'essere stata filtrata dal raziocinio dell'età adulta, sottolineata dalla consapevolezza di star godendo di un territorio e di un tempo che sono diventati tuoi, un tempo e un territorio che una volta erano stati tuoi ma che non ti eri goduto fino in fondo. È ancora possibile fare il salto dall'altra parte. E se passare dall'altra parte è possibile, tutto è ancora possibile.

Festeggiarono il gol come chi torna alla vita dall'al di là. Come intrusi che tornano all'infanzia dall'età adulta. E così cerca di riviverlo Lazkano tutte le volte che lo ricorda, cerca di riportare Soto al mondo dei vivi, anche se per un lungo periodo, finché Gabriel Lazkano non era ricomparso in ottima forma, la sua paura più grande era stata che il difettoso DNA ereditato da un albero genealogico avvelenato potesse cancellare e tradire tutto, compreso quel ricordo, l'ultimo dei ricordi che avrebbe voluto perdere; era terrorizzato al solo pensiero di poter perdere quel prezioso ricordo a causa della stessa malattia che credeva avesse colpito suo padre.

Come sarebbe avvenuta la scomparsa di quel ricordo, nel caso in cui Lazkano fosse stato colpito da quella malattia così comune e diffusa che devastava tutto? Avrebbe dimenticato tutto di colpo? O avrebbe prima dimenticato i protagonisti, ricordando quella partita di calcio in modo astratto e senza legarla a nessuna emozione concreta? Forse Lazkano sarebbe diventato lui stesso l'autore del gol, «*chévere, pibe*, Lazkano avanza, in-cre-di-bile, lo lascia indietro, ma-gni-fi-co, Lazkano si libera di un avversario, può permettersi di sorridere, che controllo, *bárbaro*»? Avrebbe dimenticato Soto, dimenticato Zeberio? La prima cosa che avrebbe dimenticato sarebbe stata la spiaggia di Bidart, prima la scenografia e poi gli avvenimenti? O forse il contrario: la memoria traditrice avrebbe conservato solo la scenografia, una spiaggia deserta e solitaria senza protagonisti, partite di calcio, palloni e giovani di Bordeaux? Quale sarebbe stato l'ultimo stimolo a rimanere nel deserto della sua mente, quando le cellule del suo cervello fossero sparite come travolte da una trebbiatrice? Un odore, di alghe in decomposizione? Il tatto umido della sabbia? A Lazkano sarebbe rimasta l'abitudine di imitare Giovanni Paolo II che bacia la terra, quando di notte fosse scappato nudo lungo i corridoi della casa di riposo e gli infermieri l'avessero preso sottobraccio e riportato in camera? «Questo sì è un vero cristiano», avrebbero forse pensato divertiti gli infermieri, vedendo il vecchio Diego baciare la terra, senza rendersi conto che quello che stava baciando non era il suolo ma qualcos'altro, come fosse nella pelle di qualcun altro, su una spiaggia di Bidart, in onore all'amico Soto. Forse Lazkano avrebbe dovuto lasciare scritto -- forse tutti dovremmo lasciarlo scritto -: «Quando inizierò a perdere la memoria, portatemi alla spiaggia di Bidart, datemi un pallone di cuoio, un po' sgonfio e un po' scucito, fatemi due porte con mucchietti di sabbia, fate rivivere il mio ricordo feticcio, blindate quella scena, anche se è tutto puro teatro, obbligatemi a rappresentare quell'opera, anche se non so perché la rappresento, che resti qualcosa di meccanico e fisico laddove non resta niente di mentale e neuronale».

<br/>

<br/>

<p class="linepull">Gli ultimi ricordi che ha di Soto sono dell'amico davanti alla macchina da scrivere: le carte carbone che gli aveva portato Lazkano, che usava per fare le copie. Gli piaceva fare una copia di tutto. Come ha potuto Diego non pensare che avrebbe conservato tutto quello che scriveva in due cartellette color salmone, una con l'originale e l'altra con la velina? Soto voleva essere uno scrittore -- il suo comportamento era già quello di uno scrittore, precoce, quando aveva solo diciannove anni -, ma pur avendo scritto molte bozze, non aveva pubblicato quasi niente. L'opera teatrale diretta da Gloria era stata probabilmente il suo lavoro più riconosciuto.</p>

A Lazkano vengono in mente i libri che Soto non ha scritto. Quando costruisce le sue storie, cerca di farlo come l'avrebbe fatto Soto, ma gli è impossibile. Cerca di ricordare la sua voce sussurrante, ma ormai l'ha dimenticata. Anche se ha ancora in mente il suo volto, ha completamente dimenticato la voce di Soto. Con gli anni, gliene ha inventata una nuova, ma sa che non è quella vera. Quando Lazkano si chiede perché è diventato uno scrittore, non ha dubbi sulla risposta: è stato per influenza di Soto. Perché aveva deciso, coscientemente o no, di riprendere il lavoro interrotto da lui. Però odia il teatro. Ha scelto alcune delle passioni di Soto e ne ha accantonate altre. A volte viviamo al posto dei morti, facendo in loro ricordo cose che avrebbero fatto i morti. Non starà ridendo alle nostre spalle quella personalità che sta oltre il coraggio e la follia, sapendo che la maggioranza delle cose che facciamo le facciamo al posto di qualcuno che non siamo noi? Siamo il foglio originale o la velina sotto la carta carbone? L'una e l'altra cosa, a intervalli? O il puro caos, l'illeggibile calco nero sulla carta carbone utilizzata più volte? Solo un'accumulazione di imitazioni, un calco sopra un altro calco? Sappiamo almeno quando siamo il foglio originale e quando la copia di colui che ammiriamo? Siamo veramente coscienti che, mentre il nastro della macchina da scrivere si fa sempre più usurato e spento e l'originale sempre più grigio e sfumato, la copia sotto la carta carbone -- quando questa è nuova -- appare più nitida dell'originale?

Se Soto aveva una peculiarità era quella di essere un tipo divertente, un vulcano di idee, anche se, spesso, le frasi dette per divertirsi assumono un altro peso e un altro significato quando la propria vita finisce in modo tragico.

«Cosa fa un dittatore coerente prima di essere fucilato?».

«Non conosci la barzelletta, Lazkano? È una barzelletta rivoluzionaria\...».

«Un dittatore coerente, cugino, prima di essere fucilato, dà un ordine: fucilatemi».

<br/>

<br/>

<p class="linepull">Facendo uno sforzo speciale, facendo uno sforzo particolarmente doloroso, Lazkano potrebbe immaginare il futuro di Soto, dal giorno che lo fecero scomparire fino ad oggi. Può immaginare Soto sempre più addentro nell'organizzazione, sempre più lontano da casa, nascosto in una casa di campagna della Francia, in attesa in un posto troppo tranquillo pronto per passare all'azione, che guarda il mare, pensando che i primi sequestrati di un'organizzazione armata sono i suoi stessi militanti, che si tratta di un auto-sequestro che non finisce mai finché non si muore, si è arrestati o si diserta. Lazkano potrebbe immaginare Soto che legge romanzi di spionaggio e qualsiasi libro cada nelle sue mani, i giornali da cima a fondo, lamentandosi sempre di non aver abbastanza da leggere, mentre anche i suoi compagni di commando si lamentano perché mette a rischio tutto il gruppo ogni volta che devono cambiare rotta e fermarsi a comprare libri, o carta carbone, maledetta calca carbone, «lì dovrebbe esserci una libreria, guarda, gira un attimo lì», «*vire à esquerda*», «*lado direito*». Potrebbe immaginare Soto che passa all'azione, e che torna dopo il fallimento di quell'azione, e che viene arrestato o che riesce miracolosamente a scappare dalle grinfie della polizia o della *gendarmerie*, o dividendo mentalmente con gli altri compagni la rispettiva aliquota di responsabilità per le morti provocate da un'esplosione, o che guida in silenzio, o che lascia l'organizzazione, o che pianifica dal carcere il proprio futuro, o che inaspettatamente arriva alla direzione quando stava per lasciare tutto, «devi essere tu, è un'emergenza, se ci trovassimo in un'altra situazione non te lo chiederemmo, ma non c'è nessun altro», e che ascolta la radio nascosto, quasi sempre le notizie, ma ogni tanto anche un po' di musica, Opera italiana e *France Culture;* oppure, al contrario, poteva immaginare Soto che rivendica l'uso esclusivo della via politica, o completamente estraneo alla politica, che tiene lezioni di letteratura all'università, prepara una tesi di dottorato su Gabriel Aresti, sostenendo, per esempio, che Gabriel Aresti fosse un virus venuto dallo spazio, o confrontando le poesie di Gabriel Aresti e le canzoni di David Bowie, con passione e grande fantasia.</p>

Facendo un grande sforzo, facendo uno sforzo improbo che potrebbe mettere in pericolo la sua salute mentale, può immaginare Zeberio che lavora nel negozio di lampadari dei suoi genitori, facendo inventari puntigliosi, fossero questi di lampadari o degli esplosivi che tiene in garage; ogni tanto portando pacchetti in Iparralde o da Iparralde, sempre lavorando da solo, finché non lo avessero arrestato, finché non l'avessero portato fuori da casa sua in piena notte con i polsi legati e con un maglione nero a coprirgli la testa; oppure creando la propria azienda, sicuramente di pannelli solari, e salendo sui tetti delle case di montagna e di pianura del Paese Basco per montarli, lavorando sempre all'aria aperta e sentendo che il suo lavoro serve a qualcosa, perché quei pannelli solari rendono più libero il paese; poteva immaginarlo come consigliere comunale, rappresentante di un partito politico messo fuori legge, o arrabbiarsi con i suoi compagni perché non vuole nessuna festa di ricevimento dopo tredici anni di carcere. Può immaginare Zeberio andare a trovare l'amico Soto rinchiuso nel carcere de La Santé, che ride, piange o discute calorosamente, «la lotta armata ormai non ha più senso», oppure «sì, ce l'ha», o «bisogna resistere», oppure «la vittoria è nostra», o «quanta gente sta cadendo ultimamente», oppure «non sarà che ormai è il Ministro degli Interni spagnolo a comandare tra di noi», «niente affatto, come minimo la CIA», «vaffanculo, non vorrai raccontarmi anche tu la storiella che ci mettono dei microchip nei denti, vero», e «tu come fai ad essere così sicuro?», «l'epoca di Barrionuevo è finita», «ci stiamo tirando la zappa sui piedi», «tu non hai prospettiva, la storia ci assolverà», «questo lo diceva Fidel, e guarda anche lui», «anche lui, cosa?», «vedi come sta», «dimmi come», «alla fine, agonizzando», «l'agonia è legge di vita», «forse sì», «per lo meno, ti senti in forze, Soto?», «mi sento in forze, Zeberio», «è già qualcosa», «coraggio, fratello».

Come se volesse dire: «pazzo, fratello, andiamo alle feste di Uztaritz».

<br/>

<br/>

<p class="linepull"> </p>

\- Da qui in poi andremo a piedi.

</div>

Pare sia importante che tutti conoscano i monti attorno. Soto è preoccupato, lui non è un grande appassionato di montagna, ma una volta accettato lui, anche Lazkano l'ha fatto, non poteva essere altrimenti. Chi è lui per mettere in dubbio quello che dicono gli altri due?

Il tempo è splendido: i primi raggi estivi così graditi, una brezza leggera, cielo sereno. Sono partiti con uno zainetto e il cibo necessario per passare la giornata. Ognuno di loro porta una borraccia di alluminio color alluminio, qualche biscotto, mele renette, panini. Inoltre, senza dire niente a nessuno, Soto ha preso anche una bottiglia di vino. È un normale giorno feriale e non c'è nessuno su quei sentieri. Chiacchierano allegramente mentre camminano all'ombra generosa dei faggi, nell'aria la pungente umidità del muschio, prima di affrontare la salita più scoscesa. Papa Giovanni Paolo II è stato a Loiola poco tempo fa, non si parla d'altro alla radio e sui giornali, Zeberio non è del tutto contrario a quella visita e pensa che il Papa abbia portato un messaggio per ottenere la pace.



\- Il Vaticano cospirerà a nostro favore, ovviamente, per la creazione di uno stato basco indipendente, certo! Questo è venuto per criticare la legge sul divorzio e ritardare quella sull'aborto\...

</div>

Soto è sempre molto belligerante con la Chiesa, non le perdona niente.



\- Ci sono preti e preti, Soto. La chiesa basca ha svolto il suo compito di mediazione: la sopravvivenza della lingua basca, a chi credi che la dobbiamo?

\- Che si fotta l'euskera se quello che dobbiamo parlare è l'euskera della fonte battesimale! In questo caso preferisco essere un francesino\... *Cherchez la femme*, porca puttana!

\- Anche nella nascita dell'ETA, la Chiesa ha avuto\...

\- Si certo, e anche nella prima scopata tra Adamo ed Eva\... Conosco la storiella.

</div>

Mentre la discussione si scalda, ogni tanti Zeberio gli indica col dito un capanno o qualche piccola grotta: «lì, lì e lì». «Lì». «E anche lì».

Non dice altro: *lì*. Oppure, ogni tanto, aggiunge qualcosa «lì c'è troppa umidità», oppure, «lì, che non vi venga neppure in mente». Dopo, risulta chiaro cosa e come si possa nascondere in ognuno di quei luoghi.

Mentre il paesaggio si fa sempre più aperto e si dirada la protezione degli alberi, anche la conversazione diventa più povera. Le forze cominciano a mancare e bisogna risparmiare il fiato per affrontare la salita. Pur essendo il più robusto dei tre e quello con la barba più folta, Zeberio è quello che suda meno. Ogni tanto, vedendo Soto a bocca aperta e in affanno, Zeberio allunga il passo, obbligando gli altri che lo seguono ad accelerare, per sentirsi superiore ai suoi compagni e ridere un po' di loro, divertito. Così è il bastone di comando, e ci rendiamo conto di come lo utilizziamo solo quando ce l'abbiamo in mano: pur trattandosi di un potere squallido e ridicolo, a volte in modo innocente lo utilizziamo come una frusta per punire senza pietà un amico. E il piacere che proviamo non significa necessariamente che non amiamo il nostro amico, ma piuttosto che amiamo di più noi stessi e la nostra capacità di controllare gli altri. Insomma, forse non è proprio così. Ma ci sono momenti e momenti. E a volte è così. In quel momento, per esempio, lo era.



\- Un sorso d'acqua?

\- Tieni la tua acqua benedetta per quando ne avrai bisogno, Zeberio. Ho la mia.

</div>

Zeberio decide di far loro una piccola cattiveria: «Guardate, quella è la cima», dice.

Gli altri due esauriscono le riserve di energie e di acqua prima di arrivarci.

Raggiunta la cima, Soto e Lazkano si tolgono lo zainetto. Zeberio continua a camminare fischiettando.



\- È lì dietro, c'è ancora una collina.

\- C'è un'altra collina?

</div>

Un'altra collina e un'altra ancora. Zeberio continua a prenderli in giro. E non smette di dirgli: «lì e lì»; oppure: «lì, non pensateci nemmeno»; o: «lì c'è troppa umidità».

Forse questa è la lezione: *c'è sempre un'altra collina.*

Si è alzata la nebbia. L'odore pungente di muschio si impadronisce di nuovo dell'aria. Profumo di muschio che, contrariamente alla logica, viene dal cielo. «*Amo i paraggi della nostra terra, quando la nebbia me li nasconde*», canta Zeberio.

Lazkano lo accompagna, fischiettando la canzone di Mikel Laboa, è una semplice comparsa, una seconda voce lontana, lo è sempre stato accanto ai suoi due amici «*uh, uh; wah, wah*» -.



\- Speriamo che non piova.

\- No, non sembra.

</div>

Invece sì.

Scoppia un tuono che sembra voler squarciare il cielo e la terra. Quando il boato rimbomba ancora nei loro timpani, inizia un acquazzone che li coglie in una zona completamente aperta, senza nemmeno un triste albero sotto il quale rifugiarsi. Le scarpe inzuppate, gli abiti estivi gocciolanti, anche se cerca di spostare dalla fronte il suo bel ciuffo gocciolante, a Soto continuano ad appannarsi gli occhiali. Indossano pantaloni corti, Zeberio è l'unico che porta dei calzini di lana fino alle ginocchia. Soto e Lazkano hanno diversi graffi sulle caviglie, per via dei rovi e degli arbusti. Soto è caduto due volte, scivolando sul fango. Soto non si è nemmeno messo gli scarponi, ma indossa le sue solite scarpe da ginnastica che non si toglie mai. Zeberio e Lazkano hanno dovuto aiutarlo ad alzarsi. Ogni volta che cade, lancia un paio di improperi e tocca il suo zainetto per verificare che la bottiglia che ha preso a insaputa dei suoi due amici non si sia rotta. Lazkano non ha mai visto Soto così arrabbiato.



\- Chi ha detto che non avrebbe piovuto? Porca puttana, meno male che non piove\...

</div>

Zeberio non glielo può confessare ma, pensando di accorciare il cammino, gli ha fatto prendere una scorciatoia che non conosce e adesso si sono persi.

Sembra che scelga a proposito i sentieri più sinuosi e, anche se ha fatto il percorso fino alla cima qualche volta, è da tempo che non ci torna. L'impaccio di Zeberio è dovuto solo alla sua poca conoscenza del percorso. La nebbia invece -- tutto non può essere negativo -- occulta a Soto e a Lazkano gli scivoloni di Zeberio, la sua espressione preoccupata. E non solo Soto e Lazkano, ma anche lui avanza a fatica.



\- Guardate i piedi di quello davanti, non perdeteli di vista, d'accordo?

</div>

Ha pronunciato l'avvertenza con tono assai più preoccupato di quanto avrebbe voluto. Avranno notato gli altri due che la guida è in difficoltà?

Zeberio cade e finisce faccia a terra:



\- Baciando la terra? Stai prendendo delle abitudini molto vaticane -- gli dice Soto, senza forza nemmeno per sorridere. La sua ironia non serve a tranquillizzare l'ambiente.

</div>

All'alzarsi sul sentiero infangato, Zeberio non tocca la ghiaia che si aspettava ma grossi pezzi di roccia. Dall'altra parte, la scarpata. E qualcosa di più grave di un pendio: il precipizio. «Ma questo è il bello: il rischio di precipitare e sapere che avrai la possibilità di farlo ancora».

Dovrebbero fermarsi e cercare un riparo. Ma, dove?

Soto continua a brontolare. Per fortuna di Zeberio, non sa che si sono persi:



\- Ci farai morire di polmonite, Wojtyla.

\- Non preoccuparti: ci ripareremo lì.

\- Lì? Lì, dove? C'è sempre un'altra collina.

</div>

C'è sempre un'altra collina. Non vivremo abbastanza per vederlo.

Il suono del gong salva il pugile. Raggiungono un luogo dove rifugiarsi. Zeberio tira una boccata di sollievo. Fine dell'angoscia. Quel «*lì»* sembra conosciuto; un capanno costruito con pietre scure, chiuso da una porta di legno. Che bello pensare che ti eri perso, quando perso non lo sei più! Entrano nel capanno. Una civetta ha fatto il nido nel buco che serve da finestra. Quando entrano non si muove nemmeno. La civetta osserva con gli occhi spalancati i tre amici, senza paura, con curiosità, quasi con paternalismo.



\- Cazzo!

</div>

Soto ha il cuore in gola.



\- Quella\... quella bestia non ci porterà sfortuna?

</div>

Zeberio, recuperate le forze, lo prende in giro:



\- È una civetta, Soto, uno degli animali più belli e intelligenti. E porta fortuna.

</div>

La civetta gira la testa quasi di 360 gradi. Impressionante.



\- A me invece sembra assomigli al ministro Barrionuevo... Non sarà il Grande Fratello di Orwell?

</div>

Mancano ancora alcuni mesi all'arrivo del 1984.



\- Toglietevi le scarpe e lasciate i vestiti vicino alla porta, cerchiamo di non bagnare la paglia.

</div>

Fuori continua a piovere a scrosci.



\- Non sembra abbia intenzione di smettere -- osa dire Lazkano, come sempre limitandosi a fornire un'insignificante informazione.

</div>

Sta facendo buio. Non smette di piovere. Dovranno passare lì la notte.



\- Là ci sono un paio di coperte.

\- Non ho intenzione di dormire sotto coperte che si usano per gli animali, Zebe. Per le pulci, ne ho abbastanza con te.

\- Le ho appena portate qui io, disgraziato -- ribatte Zeberio, mentre estrae delle coperte di lana da una scatola nascosta, non senza un certo orgoglio, come fosse il cameriere ai piani di un hotel che porta lenzuola fresche.

</div>

Ci sono anche delle pistole e dei fiammiferi asciutti, in quel nascondiglio sottoterra, come Lazkano ha potuto intravedere allungando gli occhi. Se prima già non era poca, si moltiplica la stima che ha per le capacità organizzative di Zeberio.

Improvvisamente a Soto si è risvegliato il buon umore. La colpa è delle coperte scozzesi.



\- Cazzo, Zeberio, e questo cos'è, il tuo nido d'amore? È qui che porti le tue suorine? Allora sei un amante della scopata agreste?

\- Avete ancora qualcosa da mangiare?

</div>

Soto si è acceso. Ha deciso che è il momento di tirar fuori l'asso dalla manica.



\- Diego, tira fuori dallo zaino la bottiglia di vino!

\- Hai portato una bottiglia di vino? - si stupisce Zeberio.

\- Necessaria, se vogliamo arrivare a domani.

\- Hai qualcosa per aprire la bottiglia?

</div>

Soto improvvisamente impallidisce. Zeberio scoppia a ridere.



\- Non ne hai uno nel tuo nascondiglio? Non hai portato un coltellino svizzero sottratto alle tue guardie svizzere, Wojtyla?

\- L'avrei fatto se avessi saputo che tu portavi una bottiglia di vino, comandante\...

\- Cazzo, Zebe, volevo farvi una sorpresa\...

\- E ce l'hai fatta, Soto, eccome\... La prossima volta però porta una fiaschetta!

</div>

Scartata la possibilità di rompere il collo della bottiglia contro una pietra e rischiare di tagliarsi, decidono di conservarla per un'altra occasione. Mangiano qualche biscotto bagnato e una mela ciascuno. Accendono un piccolo fuoco e Zeberio tira fuori dalla grotta di Alì Babà un pacchetto di spaghetti. Non hanno una pentola per cuocerli e iniziano a mangiare spaghetti crudi, convinti che gli placheranno la fame. Lazkano prova a mettere gli spaghetti sul fuoco, come fossero spiedini senza niente. Con un po' di immaginazione possono pensare che siano grissini.

Lazkano è orgoglioso di essere stato lui ad avere avuto l'idea di far cuocere sul fuoco gli spaghetti crudi. Per una volta si è sentito utile per i due leader.

L'alba sorge bagnata ma il cielo è sereno.



\- Guardate!

</div>

Zeberio dice *Guardate* esattamente come dice *lì.*

La civetta dorme.



\- Mi gioco il collo che non avete mai visto una civetta che dorme.

</div>

Nessuno gli risponde. Si stanno ancora svegliando e sono impegnati a togliersi le pagliuzze dalla bocca e dal collo.

Sbadigliano, sbattono le coperte scozzesi e le ripiegano per lasciarle nel nascondiglio. Soto ha gli occhi piccoli prima di infilarsi i forti occhiali da miope. Lui e Lazkano, appena svegli, hanno la faccia da bambini o da anziani. Zeberio, invece, la solita espressione attenta, segno che si è svegliato molto prima dei suoi due amici.



\- Porta un paio di sacchi a pelo nel tuo nido d'amore per la prossima occasione. Altrimenti non ci sarà suorina che ci ritorni due volte -- gli dice Soto.

\- Sacchi a pelo e un paio di bicchieri, per servire lo champagne che porterai tu.

</div>

Senza essersi tolto nemmeno le cispe, Soto ha la forza di salutare la civetta:



\- Ciao, Barrionuevo. Alla prossima.

</div>

Si sono fermati nella casa della guardia boschiva per fare colazione. Uova fritte con un tuorlo enorme, un pezzo di carne bollita, pancetta alla brace e brodo, con pane scuro appena sfornato. Fanno colazione senza dire una parola, come dei naufraghi appena salvati, per la gioia della signora della casa che vede in forma *i suoi ragazzi.* Finita la colazione, con un sorriso malizioso, Soto chiede un altro giro, facendo un gesto circolare con l'indice sopra i tre piatti vuoti. Poi apre lo zainetto e ne estrae la bottiglia di vino, come se se ne fosse dimenticato.



\- Ci apre la Wojtyla di vino-, signora?

</div>

La donna non capisce il riferimento al Santo Padre, ma quando i tre ragazzi scoppiano a ridere, anche lei ride di gusto, ridono tutti assieme e poi fanno eco alle proprie risate, orgogliosi della loro allegria, rendendo omaggio alle risate con altre risate, muovendo la testa da una parte all'altra, *pagliaccio, pazzo, fratello*, i tre giovani mangiano ancora, come se il teatro del mondo si limitasse alla circonferenza di quei bianchi piatti di porcellana, accompagnando la pancetta con il brodo, il brodo con le uova, cercando di controllare con un pezzo di pane il pazzo rally del tuorlo d'uovo che esplode come un vulcano mentre masticano l'albume, cercando di dirigere con il pane quella lava arancione in invisibili canali prima di portarselo alla bocca.



\- Ecco lì la bottiglia aperta.

\- Dove?

\- Lì, lì e lì\...

</div>

I tre amici ridono di nuovo, senza nessun motivo.

C'è sempre un'altra collina.

Nemmeno sommando l'età di tutti e tre si arriva ai sessantacinque anni della padrona di casa. Il vino economico emana profumo di Paradiso.

Solo due delle tre finestre della casa della guardia sono aperte. Alle finestre non ci sono tende. I raggi del sole impregnano di ottimismo il pavimento non verniciato, creando dei vivaci stagni rettangolari di luce che poco a poco raggiungono il viso dei tre giovani fino a far male loro gli occhi.

La luce li acceca e non permette loro di vedere niente che possa allontanarli dalla felicità.

[^1]: *Cambalache* è un tango argentino composto nel 1934 da Enrique Santos Discépolo, per la colonna sonora del film *El alma del Bandoneón* del regista Mario Soffici. Il tango fu originariamente composto durante il "Decennio Infame" della storia argentina ed è una denuncia della corruzione e dei mali della società. Il termine *cambalache* si usa in diversi Paesi dell'America Latina per indicare un "robivecchi", il negozio di un rigattiere, ma anche un luogo dove predominano il disordine o il rumore o uno scambio effettuato perlopiù con poca trasparenza. (N.d.t.)

[^2]: Ortega y Gasset (1883-1955). (N.d.t.)

[^3]: Riferimento a una delle due Spagne pre-guerra civile, quella più bigotta e conservatrice, ritratta da Antonio Machado nella poesia «El mañana efímero», in *Campos de Castilla* (1912). (N.d.t.)

[^4]: Termine con cui si indicano le tre province basche sotto amministrazione francese. (N.d.t.)

[^5]: Eduardo Moreno Bergareche, "*Pertur*", dirigente dell'ETA scomparso a giugno del 1976. (N.d.t.)


